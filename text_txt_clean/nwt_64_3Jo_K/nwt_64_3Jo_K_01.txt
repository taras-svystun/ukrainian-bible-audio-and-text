Третій Лист Івана. Старший чоловік до любого Га́я, якого я щиро люблю. Любий брате, молюся, щоб ти був здоровий і щоб тобі в усьому добре велось, як тобі ведеться і тепер. Бо я дуже зрадів, коли брати прийшли і засвідчили, що ти тримаєшся правди, і тішуся, що продовжуєш ходити в ній. Не маю більшої радості, ніж чути, що мої діти і далі ходять у правді. Любий брате, ти вірний у всьому, що робиш для братів, навіть незнайомих. Вони перед збором дали свідчення про твою любов. Споряди їх, будь ласка, в дорогу так, як належить з погляду Бога. Бо вони вирушили заради його імені і нічого не взяли від людей з інших народів. Тому ми зобов’язані виявляти до таких людей гостинність, щоб стати співпрацівниками в правді. Я написав дещо зборові, але Діотре́ф, який в усьому любить бути першим серед них, нічого від нас не приймає з повагою. Тож якщо я прийду, то пригадаю те, що він робить, поширюючи про нас злісні чутки. Але йому цього мало. Він і сам не приймає братів з повагою, і тих, хто хоче прийняти їх, намагається зупинити й вигнати зі збору. Любий брате, наслідуй не погані приклади, а добрі. Хто чинить добро, той від Бога, а хто чинить зло, той Бога не бачив. Про Димитрія добре відгукуються всі вони, а також свідчить сама правда. Подібно свідчимо й ми, і ти знаєш, що наше свідчення правдиве. Я ще мав багато чого написати, але не хочу робити це чорнилом і пером, бо сподіваюсь незабаром побачитися з тобою і поговорити особисто. Мир тобі! Друзі передають тобі свої вітання. Привітай від мене усіх друзів поіменно.