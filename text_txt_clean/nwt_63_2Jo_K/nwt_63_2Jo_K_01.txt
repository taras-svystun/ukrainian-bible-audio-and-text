Другий Лист Івана. Старший чоловік до вибраної пані та її дітей, яких я щиро люблю, і не лише я, але й усі, хто пізнав правду. Ми любимо вас, бо правда перебуває в усіх нас і буде з нами вічно. Незаслужена доброта, милосердя і мир від Бога, нашого Батька, та від Ісуса Христа, Батькового Сина, перебуватимуть в нас разом з правдою і любов’ю. Я дуже радію, бо довідався, що дехто з твоїх дітей ходить у правді згідно з тою заповіддю, яку дав наш Батько. Тож пишу тобі, пані, і прошу виконувати заповідь не нову, а ту, яку ми мали від початку: любити одне одного. А любов полягає в тому, щоб ми й далі ходили, дотримуючись його заповідей. Отже, згідно з заповіддю, яку ви чули від початку, ви маєте і далі ходити в любові. Бо у світі з’явилось багато обманщиків — людей, які не визнають, що Ісус Христос прийшов у тілі. Той, хто так вважає,— обманщик та антихрист. Пильнуйте, щоб ви не втратили всього того, над чим ми працювали, а щоб отримали нагороду сповна. Кожен, хто рветься вперед і не залишається в Христовому вченні, не має єдності з Богом. Хто ж залишається в цьому вченні, той має єдність і з Батьком, і з Сином. Якщо хтось приходить до вас і не приносить цього вчення, не приймайте такого у своєму домі і не вітайтеся з ним. Бо той, хто з ним вітається, стає спільником в його лихих вчинках. Хоч я маю багато чого написати вам, але не хочу робити це чорнилом на папері, бо сподіваюсь прийти і поговорити особисто, щоб радість ваша була повною. Діти твоєї сестри, вибраної, передають тобі вітання.