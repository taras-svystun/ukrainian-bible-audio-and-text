Розділ Третій. Нехай не багато з вас, брати мої, стають вчителями, бо ми знаємо, що ми, вчителі, отримаємо суворіший присуд. Адже всі ми часто спотикаємось. Якщо хтось не спотикається в слові, він досконалий, спроможний загнуздати все своє тіло. Бо коли ми вкладаємо вудила в рот коневі, щоб він слухався нас, то керуємо і цілим його тілом. Подібно і з кораблем: хоча він великий і його женуть сильні вітри, він скеровується маленьким стерном туди, куди забажає стерновий. Так само і язик — він малий орган, але сильно вихваляється. Подивіться, як мало вогню потрібно, щоб підпалити величезний ліс! Язик також є вогнем. Серед наших органів він представляє світ неправедності, бо опоганює все тіло та запалює весь життєвий шлях; сам же він запалюється від геє́ни. Бо всіляких звірів, птахів, плазунів, морських створінь можна приборкати, що люди й роблять. Проте язик не може приборкати жодна людина. Він нестримне зло, повне смертоносної отрути. Ним ми вихваляємо Єгову, нашого Батька, і ним же проклинаємо людей, які створені «на Божу подобу». З тих самих уст виходять благословення і прокляття. Недобре, брати мої, щоб так було. Чи б’є з одного джерела і прісна, і гірка вода? Брати мої, хіба може фігове дерево приносити оливки, а виноградна лоза — фіги? Так само й солона вода не може перетворитися на прісну. Хто серед вас мудрий і має розуміння? Нехай він покаже це своїми добрими вчинками, поводячись з лагідністю, яка породжується мудрістю. Але якщо ви маєте в серці гіркі ревнощі і схильність до суперечок, то не вихваляйтесь і не обманюйте, діючи всупереч правді. Це не та мудрість, яка походить згори, а земна, тваринна, демонічна. Бо де ревнощі і схильність до суперечок, там буде безлад і всяка підлість. А мудрість, що згори, передусім чиста, потім мирна, поміркована, готова слухатися, повна милосердя і добрих плодів, безстороння, нелицемірна. Крім того, плід праведності сіється за мирних умов для тих, хто творить мир.