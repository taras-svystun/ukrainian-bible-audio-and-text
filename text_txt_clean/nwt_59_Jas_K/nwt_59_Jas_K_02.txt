Розділ Другий. Брати мої, хіба скажеш, що ви тримаєтесь віри нашого славного Господа Ісуса Христа, якщо до одних людей ви ставитеся ліпше, ніж до інших? Бо коли на ваше зібрання приходить один чоловік із золотими перснями на пальцях та в розкішному вбранні, а інший бідний, у заношеному одязі, і ви з прихильністю дивитесь на розкішно вдягненого й кажете йому: «Сідай ось тут, на добре місце», а бідному говорите: «Постій» чи «Сідай он там, біля мого підніжка», то хіба не поділяєте людей на групи за їхнім становищем і чи не стаєте суддями, які виносять ганебні рішення? Послухайте, брати мої любі. Хіба Бог не вибрав тих, кого світ вважає бідними, щоб вони були багаті вірою і стали спадкоємцями Царства, яке він обіцяв тим, хто любить його? А ви зневажаєте бідних. Хіба не багаті гноблять вас і тягнуть в суди? Хіба не вони говорять зневажливо про добре ім’я, яке ви носите? Якщо ви виконуєте царський закон з Писання: «Люби свого ближнього, як самого себе», то робите дуже добре. Проте коли й далі ставитеся до одних людей ліпше, ніж до інших, то чините гріх, і за такий переступ закон вас засуджує. Адже людина, яка дотримується цілого Закону, але оступається в чомусь одному, стає винною у всьому. Бо той, хто сказав: «Не чини перелюбу», також сказав: «Не вбивай». Тож якщо ти не чиниш перелюбу, але вбиваєш, то переступаєш закон. Тому постійно говоріть і поводьтеся так, як ті, кого буде суджено за законом вільного народу. Бо людина, яка не виявляє милосердя, буде суджена без милосердя. Милосердя здобуває перемогу над судом. Брати мої, коли хтось говорить, що має віру, але при цьому не має вчинків, то яка з того користь? Хіба може така віра його врятувати? Якщо брат чи сестра не має у що вдягнутися або ж з дня на день їм не вистачає їжі, а хтось із вас скаже: «Ідіть з миром, грійтесь та їжте досита», але не дасть необхідного для тіла, то яка користь від цього? Так і віра, якщо не має вчинків, сама по собі мертва. Однак хтось скаже: «Ти маєш віру, а я — вчинки. Покажи мені свою віру без учинків, а я покажу тобі свою віру вчинками». Ти віриш, що є один Бог? Дуже добре робиш. Але демони теж вірять і тремтять. А ти, нерозумний, взагалі колись думав про те, що віра без учинків марна? Хіба не на підставі вчинків був визнаний праведним наш батько Авраам, після того як приніс на жертовник свого сина Ісака? Як бачиш, його віра була активною та супроводжувалася вчинками, і завдяки вчинкам вона удосконалилась. Тож сповнилися такі слова з Писання: «Авраам повірив Єгові, і це зарахувалося йому як праведність». Крім того, він був названий другом Єгови. Отже, як бачите, людина визнає́ться праведною завдяки вчинкам, а не лише завдяки вірі. Хіба не так само повія Раха́в була визнана праведною завдяки вчинкам, коли гостинно прийняла посланців, а потім відіслала їх іншим шляхом? І справді, як тіло без духу мертве, так і віра без учинків мертва.