Розділ П'ятий. А тепер послухайте ви, багаті: плачте і ридайте, бо на вас насуваються нещастя. Ваші багатства згнили, а вбрання ваше поїла міль. Ваше золото й срібло поіржавіло. І ця іржа буде свідченням проти вас та роз’їсть ваше тіло. Те, що ви назбирали, в останні дні стане подібне до вогню. Ось невпинно волає затримана вами плата, що належить робітникам, які зібрали врожай з ваших полів. І крики женців про допомогу дійшли до вух Єгови, Бога військ. Ви жили на землі в розкошах, для власного задоволення, і відгодовували свої серця на день забою. Ви засуджували, ви вбивали праведного. Хіба він не противиться вам? Тож, брати, виявляйте терпеливість до часу присутності Господа. Рільник терпеливо чекає цінного плоду землі, доки не підуть ранні й пізні дощі. І ви теж терпіть, зміцняйте свої серця, бо присутність Господа наблизилась. Брати, не нарікайте один на одного, щоб не підпасти під осуд. Пам’ятайте: Суддя стоїть перед дверима. Брати, за приклад того, як зносити лихо й виявляти терпеливість, візьміть пророків, які говорили в ім’я Єгови. Ми вважаємо щасливими тих, хто залишається витривалим. Ви чули про витривалість Йова і про те, як завдяки Єгові обернулися справи, і ви побачили, що Єгова дуже ніжний у виявленні почуттів та милосердний. Передусім, брати мої, перестаньте клястися — чи то небом, чи землею, чи будь-чим іншим. Нехай ваше «так» означає «так», а «ні» — «ні», щоб вам не підпасти під осуд. Чи хтось із вас зносить труднощі? Нехай перебуває в молитві. Чи в когось із вас добрий настрій? Хай співає псалми. Чи хтось із вас хворіє? Нехай покличе старійшин збору і хай вони помоляться над ним, намастивши його олією в ім’я Єгови. Тоді молитва віри вилікує хворого, і Єгова підійме його. І, якщо він учинив гріхи, буде йому прощено. Тож зізнавайтесь один перед одним у гріхах і моліться один за одного, щоб отримати зцілення. Благання праведника має велику силу. Ілля був чоловіком з такими ж почуттями, як у нас, але коли він ревно помолився, щоб не йшов дощ, дощу в тому краю не було три роки й шість місяців. Тоді він помолився знову, і небо дало дощ, а земля принесла свій плід. Брати мої, якщо когось із вас відвели від правди, а інший наверне його, знайте, що той, хто наверне грішника з хибного шляху, врятує його від смерті й покриє безліч гріхів.