Розділ Перший. Яків, раб Бога і раб Господа Ісуса Христа, до племен, розпорошених по світі. Вітаю! Радійте, брати мої, коли стикаєтесь з різними випробуваннями, адже ви знаєте, що ваша випробувана віра виробляє витривалість. Але нехай витривалість доводить свою справу до кінця, щоб ви з усякого погляду були досконалі й здорові та ні в чому не мали нестачі. Тож, якщо комусь із вас бракує мудрості, нехай безупинно просить у Бога, який усім дає щедро та без дорікання, і тоді отримає її. Але нехай просить з вірою, анітрохи не сумніваючись, бо той, хто сумнівається, подібний до морської хвилі, яку вітер носить і кидає в різні боки. Ясна річ, така людина не повинна сподіватися, що отримає щось від Єгови; вона нерішуча й нестійка на всіх своїх дорогах. Хай незаможний брат радіє своєму звеличенню, а багатий — своєму приниженню, бо багатий зникне, як польова квітка. Адже, коли сходить сонце, воно приносить палючу спеку і висушує рослину, тоді цвіт її опадає та гине її зовнішня краса. Подібно буде і з багатим: він зів’яне на своєму шляху. Щаслива людина, яка стійко зносить випробування, бо, здобувши схвалення, отримає вінок життя, який Єгова обіцяв тим, хто любить його. Під час випробування хай ніхто не говорить: «Мене випробовує Бог», тому що Бога неможливо випробовувати злом і сам він нікого злом не випробовує. Але кожен випробовується, коли його захоплює та зваблює власне прагнення. Тоді прагнення, ставши здатним родити, породжує гріх, а вчинений гріх несе смерть. Не обманюйтеся, мої любі брати. Кожен добрий дар, кожен досконалий дарунок походить згори, від Батька небесних світил, який анітрохи не змінюється, як це буває з мінливою тінню. За своєю волею він породив нас словом правди, щоб ми були свого роду першими плодами з-посеред його створінь. Знайте, брати мої любі: кожна людина повинна бути швидкою до слухання, повільною на слова, повільною на гнів, оскільки, гніваючись, людина не сприяє утвердженню Божої праведності. Отже, відкиньте всіляку мерзоту і найменші залишки зла та в дусі лагідності прийміть слово, яке прищеплюється вам і може врятувати вас. Будьте виконавцями слова, а не лише слухачами, які самі себе обманюють фальшивими міркуваннями. Бо, якщо хтось є слухачем слова, а не виконавцем, він подібний до чоловіка, який розглядає в дзеркалі своє обличчя. Він дивиться на себе, відходить і відразу забуває, який він. Коли ж хтось вдивляється в досконалий закон, що несе свободу, і перебуває в ньому, то він не забудькуватий слухач, а виконавець діла, і він буде щасливий у тому, що робить. Якщо хтось вважає, що правильно поклоняється Богу, але не стримує язика, то він обманює своє серце і його поклоніння даремне. Чисте і неопоганене поклоніння в очах нашого Бога і Батька полягає в тому, щоб піклуватися сиротами і вдовами, коли вони зносять лихо, а також зберігати себе незаплямованими світом.