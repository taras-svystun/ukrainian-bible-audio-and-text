Розділ Четвертий. Звідки війни і сварки між вами? Хіба вони виникають не через плотські бажання, що воюють усередині вас? Ви бажаєте, але не маєте. Вбиваєте й жадаєте чужого, але не можете отримати. Ви сваритесь і воюєте. Не маєте, бо не просите. А коли й просите, не отримуєте, бо просите з неправильних спонук — щоб задовольнити свої плотські бажання. Перелюбники, хіба ви не знаєте, що дружба зі світом — це ворожнеча з Богом? Отже, хто хоче бути другом світу, той робить себе ворогом Бога. Чи, думаєте, Писання даремно каже: «Дух, який оселився в нас, постійно із заздрості чогось прагне»? Але незаслужена доброта, яку Бог виявляє, більша. Тому говориться: «Бог пихатим противиться, а смиренним виявляє незаслужену доброту». Отже, підкоріться Богу та протистійте Дияволу, і він утече від вас. Наблизьтесь до Бога, і він наблизиться до вас. Очистьте руки свої, грішники, і серця свої, нерішучі. Журіться, сумуйте й плачте. Нехай сміх ваш обернеться на жалобу, а радість — на відчай. Смиренно підкоріться Єгові, і він вас звеличить. Брати, перестаньте обмовляти одне одного. Кожен, хто обмовляє чи судить брата, обмовляє і судить закон. Якщо ж ти судиш закон, ти вже не виконавець закону, а суддя. Є лише один Законодавець та Суддя, який може врятувати і знищити. А ти хто такий, щоб судити свого ближнього? Тепер послухайте ви, що кажете: «Сьогодні або завтра підемо в те місто і залишимось там на рік. Будемо вести справи й отримувати прибуток», хоча не знаєте, що́ з вами буде завтра. Бо ви імла, яка ненадовго з’являється, а потім зникає. Натомість ви мали б казати: «Якщо Єгова захоче, то будемо живі й зробимо те чи інше». А ви гордитеся тим, що зухвало вихваляєтесь. Усе це вихваляння — зло. Тому коли хтось знає, як робити те, що правильне, але не робить, то чинить гріх.