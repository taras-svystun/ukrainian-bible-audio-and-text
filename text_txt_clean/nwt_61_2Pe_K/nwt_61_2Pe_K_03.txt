Розділ Третій. Любі, пишу до вас уже другого листа. У ньому, як і в першому, нагадуванням пробуджую у вас здатність ясно мислити, щоб ви пам’ятали слова, сказані раніше святими пророками, а також заповідь Господа й Спасителя, передану через ваших апостолів. Перш за все знайте, що в останні дні прийдуть насмішники зі своїми насмішками. Вони будуть поводитися згідно зі своїми прагненнями і говоритимуть: «Де його обіцяна присутність? Адже з того часу, як наші прабатьки поснули смертним сном, усе залишається так само, як було від початку творіння». Вони свідомо не хочуть зважати на те, що в давнину були небеса і земля, яка за словом Бога виступала щільною масою з води і серед води, чим і був знищений тодішній світ, коли був затоплений водою. А теперішні небеса і земля, згідно з тим самим словом, призначені для вогню та зберігаються на день суду й знищення безбожних людей. Однак, любі, нехай не проходить повз вашу увагу те, що для Єгови один день — як тисяча років, а тисяча років — як один день. Єгова не зволікає з виконанням своєї обіцянки, як декому здається, а виявляє до вас терпеливість, бо не хоче, щоб хтось був знищений, він хоче, щоб усі прийшли до каяття. Проте день Єгови прийде, як злодій, і тоді небеса з ревом проминуть, а найдрібніші частинки зруйнуються від великого жару, земля ж і всі діла на ній будуть викриті. І якщо все це так зруйнується, то подумайте, якими потрібно бути вам. Ваша поведінка має бути святою, і вам необхідно на ділі виявляти відданість Богу, чекаючи дня Єгови і твердо пам’ятаючи про нього. Тоді небеса будуть знищені в полум’ї, а найдрібніші частинки, сильно розжарившись, розплавляться. Але ми за його обіцянкою чекаємо нових небес і нової землі, на яких перебуватиме праведність. Отже, любі, оскільки ви чекаєте цього, робіть усе можливе, щоб він зрештою знайшов вас незаплямованими, непорочними і в мирі. А терпеливість нашого Господа вважайте за спасіння, як вам і писав наш улюблений брат Павло за даною йому мудрістю, причому писав про це у всіх своїх листах. Однак у них є важкозрозумілі думки, котрі люди ненавчені та нестійкі перекручують — як і решту Писань — собі ж на загибель. Отже, любі, оскільки ви знаєте про все це наперед, стережіться, щоб ці беззаконники не звели вас своїм обманом і щоб ви не втратили стійкості. Натомість продовжуйте зростати в незаслуженій доброті нашого Господа і Спасителя, Ісуса Христа, і в знанні про нього. Нехай йому належить слава як тепер, так і повік-віків. Амінь.