Розділ Другий. Проте як серед ізра́їльського народу з’являлися лжепророки, так і серед вас з’являться лжевчителі. Вони потай впровадять згубне сектантство і навіть зречуться власника, який купив їх, і цим стягнуть на себе швидке знищення. Багато хто наслідуватиме розгнузданість таких людей, і через них говоритимуть зневажливо про дорогу правди. Також вони з жадібністю будуть використовувати вас у власних інтересах, вдаючись до обману. Але вирок, який чекає на них з давніх часів, не бариться і їхнє знищення не дрімає. Звичайно, Бог не стримався від покарання ангелів, які згрішили, а вкинув їх у та́ртар, закувавши в кайдани густої темряви, щоб зберегти для суду. І він не стримався від покарання стародавнього світу, а зберіг Ноя, проповідника праведності, і з ним ще сімох, коли спровадив потоп на світ безбожних людей. Також він засудив міста Содом і Гоморру, спопеливши їх та показавши безбожним приклад того, що станеться. Але він врятував праведного Лота, котрого доводила до відчаю розгнузданість беззаконників, бо цей праведник, живучи серед них, день у день мучив свою праведну душу через їхні беззаконні вчинки, які бачив і про які чув. Отже, Єгова знає, як рятувати з випробування відданих йому людей, а неправедних зберігати для знищення в день суду, особливо тих, хто прагне опоганити тіло інших і не поважає владу. Зухвалі і свавільні, вони не бояться зневажливо говорити про славних, тимчасом як ангели, хоча й переважають їх силою та могутністю, з поваги до Єгови не звинувачують їх образливими словами. Ці люди зневажливо висловлюються про те, чого не знають. Вони подібні до нерозумних тварин, які керуються інстинктом і народжуються для того, щоб їх зловили і погубили. Їхній згубний шлях доведе їх до знищення, вони стягнуть на себе лихо як відплату за те, що йдуть лихим шляхом. Вони отримують задоволення від того, що розкошують навіть серед білого дня. Це плями й вади. Вони впиваються своїми обманними вченнями, бенкетуючи разом з вами. Їхні очі повні перелюбу і не можуть опиратися гріху, вони зваблюють нестійких людей. Серце їхнє привчене до жадібності. Це про́кляті діти. Вони покинули прямий шлях і були введені в оману. Вони пішли шляхом Валаа́ма, Бео́рового сина, який полюбив плату за лихі вчинки, але отримав докір за своє беззаконня. Безмовна в’ючна тварина, заговоривши людським голосом, перешкодила цьому пророку вчинити безумство. Це безводні джерела, імла, яку жене шалена буря; для них приготовлена безпросвітна темрява. Вони промовляють пишні, але пусті слова. Граючи на плотських прагненнях, вони своєю розгнузданістю зваблюють тих, кому тільки-но вдалося звільнитися від людей, що йдуть хибним шляхом. Вони обіцяють їм свободу, хоча самі є рабами тління, адже хто ким переможений, той тому і раб. І справді, якщо завдяки точному знанню про Господа й Спасителя Ісуса Христа вони звільнились від мерзот світу, а потім знову втягуються в те саме і дозволяють себе перемогти, то останнє для них гірше від першого. Ліпше б вони взагалі не отримали точного знання про шлях праведності, ніж, здобувши його, відвернулися від переданої їм святої заповіді. На них сповняються слова правдивого прислів’я: «Пес повертається до своєї блювоти, а вимита свиня йде качатися в багні».