Розділ Перший. Си́мон Петро, раб і апостол Ісуса Христа, до тих, хто завдяки праведності нашого Бога, а також Спасителя Ісуса Христа отримав таку ж дорогоцінну віру, як і ми. Бажаю вам ще повнішою мірою відчувати незаслужену доброту і мир через точне знання про Бога та Ісуса, нашого Господа. Адже Божа сила наділила нас усім необхідним, щоб вести життя, зосереджене на відданості Богу, бо ми здобули точне знання про того, хто покликав нас своєю славою і чеснотою. Завдяки їм він наділив нас цінними та величними обіцянками, щоб через них ви прилучилися до Божої природи, звільнившись від зіпсуття, яке існує у світі через неправильні бажання. Саме тому, докладаючи всіх зусиль, свою віру доповнюйте чеснотою, чесноту — знанням, знання — самовладанням, самовладання — витривалістю, витривалість — відданістю Богу, відданість Богу — братерською любов’ю, а братерську любов — любов’ю до всіх. Бо якщо ви все це маєте і воно переповнює вас, то ви не будете бездіяльними чи безплідними у застосуванні точного знання про нашого Господа Ісуса Христа. А кожен, хто цього не має, є сліпим, закриває очі від світла і забув, що вже очищений від своїх давніх гріхів. Отож, брати, робіть усе можливе, щоб триматися свого покликання та вибрання. Продовжуючи робити все це, ви ніколи не впадете і будете великодушно наділені можливістю ввійти у вічне Царство нашого Господа і Спасителя Ісуса Христа. Тому я маю намір завжди нагадувати вам про це, хоча ви це знаєте і утверджені в правді, яка у вас. Але поки я ще перебуваю в цьому наметі, то вважаю за правильне пробуджувати вас нагадуваннями, знаючи, що незабаром цей намет буде знятий, як і виявив мені наш Господь Ісус Христос. Я і далі робитиму все можливе, щоб, коли відійду, ви могли згадувати те, що я говорив. Ми розповідали вам про силу й присутність нашого Господа Ісуса Христа не на основі хитросплетених байок, а на основі того, що були очевидцями його величі. Бо він отримав від Бога, Батька, честь і славу, коли велична слава донесла йому такі слова: «Це Син мій улюблений. Я ним задоволений». І ці слова ми чули з неба, коли були з ним на святій горі. Отже, ми ще більше впевнені у пророчому слові, і ви добре робите, що звертаєте на нього увагу як на світильник, котрий світить у темному місці (поки не засвітає день і не зійде ранкова зоря) у ваших серцях. Адже перш за все ви знаєте, що жодне пророцтво в Писаннях не походить від чийогось власного тлумачення. Бо пророцтво ніколи не з’являлося з волі людини, але люди говорили від Бога, керовані святим духом.