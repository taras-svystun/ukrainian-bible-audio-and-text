Розділ Четвертий. Любі, не кожному натхненому твердженню вірте, а перевіряйте, чи натхнені твердження від Бога, бо у світі з’явилося багато лжепророків. Ось як зрозуміти, чи натхнене твердження від Бога: кожне твердження, яке визнає́, що Ісус Христос прийшов у тілі, походить від Бога, а кожне твердження, яке не визнає́ Ісуса,— не від Бога. Це натхнене твердження від антихриста. Ви чули, що воно мало з’явитися, і тепер воно вже у світі. Дітоньки, ви від Бога і перемогли їх. Бо той, хто в єдності з вами, більший від того, хто в єдності зі світом. Вони від світу, тому говорять те, що притаманне світу, і світ їх слухає. А ми від Бога. Кожен, хто пізнає́ Бога, нас слухає, а кожен, хто не від Бога, не слухає. Це допомагає відрізнити натхнене твердження правди від натхненого твердження омани. Любі, продовжуймо любити одне одного, бо любов — від Бога, і кожен, хто любить, народжений від Бога та знає Бога. Хто не любить, той не пізнав Бога, оскільки Бог є любов. Божа любов до нас виявилась у тому, що Бог послав у світ свого єдинородного Сина, щоб ми отримали через нього життя. Не в тому любов, що ми полюбили Бога, а в тому, що він полюбив нас і послав свого Сина як жертву примирення за наші гріхи. Любі, якщо Бог нас так полюбив, ми теж зобов’язані любити одне одного. Бога ніхто ніколи не бачив. Якщо ми любимо одне одного, то Бог перебуває з нами і його любов стає в нас досконалою. Ми перебуваємо в єдності з ним, а він — в єдності з нами, і ми це знаємо завдяки тому, що він наділив нас своїм духом. До того ж ми самі бачили і свідчимо, що Батько послав свого Сина як спасителя світу. Хто визнає́ Ісуса Божим Сином, з тим Бог перебуває в єдності, а він — в єдності з Богом. Ми пізнали любов, яку Бог відчуває до нас, і повірили в неї. Бог є любов, і, хто постійно виявляє любов, той перебуває в єдності з Богом, а Бог — в єдності з ним. Саме так любов стає в нас досконалою, щоб ми мали свободу мови в день суду, бо, який Христос, такі в цьому світі й ми. У любові немає страху. Досконала любов відкидає страх, бо страх стримує. Хто ж має страх, той не досягнув досконалості в любові. Ми любимо, бо він полюбив нас першим. Якщо хтось каже: «Я люблю Бога», а брата свого ненавидить, то він брехун. Бо, хто не любить брата, якого бачить, той не може любити Бога, якого не бачить. І він дав нам таку заповідь: кожен, хто любить Бога, повинен любити також свого брата.