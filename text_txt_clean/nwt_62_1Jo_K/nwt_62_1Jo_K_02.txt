Розділ Другий. Дітоньки мої, пишу це вам, щоб ви не вчинили гріха. А якщо хтось і згрішить, то ми маємо помічника — Ісуса Христа, праведника, який перебуває з Батьком. Він є жертвою примирення за наші гріхи, і не тільки за наші, але й за гріхи цілого світу. Якщо ми завжди виконуємо його заповіді, то знаємо, що пізнали його. Той, хто говорить: «Я пізнав його», а заповідей його не виконує, є брехуном, і правди в ньому немає. А хто його сло́ва дотримується, у тому любов до Бога дійсно стала досконалою. Це допомагає нам розуміти, чи ми залишаємося з ним в єдності. Хто говорить, що перебуває з ним в єдності, той зобов’язаний жити так, як він. Любі, пишу вам заповідь не нову, а стару, яку ви мали від початку. Ця стара заповідь — слово, яке ви чули. Водночас пишу вам нову заповідь, якої дотримувався він і якої тримаєтесь ви, бо темрява минає і вже сяє правдиве світло. Хто говорить, що перебуває у світлі, а брата свого ненавидить, той і досі в темряві. Хто ж любить брата свого, той залишається у світлі й не має жодної підстави для спотикання. А хто ненавидить брата свого, той перебуває в темряві, він ходить у темряві і не знає, куди йде, бо темрява засліпила йому очі. Пишу вам, дітоньки, бо ваші гріхи прощені заради його імені. Пишу вам, батьки, бо ви пізнали того, хто є від початку. Пишу вам, юнаки, бо ви перемогли Злого. Пишу вам, дітоньки, бо ви пізнали Батька. Пишу вам, батьки, бо ви пізнали того, хто є від початку. Пишу вам, юнаки, бо ви сильні, у вас перебуває слово Бога і ви перемогли Злого. Не любіть ані світу, ані того, що у світі. Якщо хтось любить світ, у ньому немає любові до Батька, бо все, що у світі,— прагнення плоті, прагнення очей та вихваляння своїми статками,— походить не від Батька, а від світу. І світ минає, і його прагнення, а хто виконує Божу волю, той залишається вічно. Дітоньки, це остання година. Ви вже чули, що йде антихрист, і навіть тепер з’явилося багато антихристів, з чого ми знаємо, що це остання година. Вони були серед нас, але покинули нас, оскільки не були такими, як ми. Якби вони були такими, як ми, то залишилися б з нами. Проте вони пішли, щоб стало зрозуміло, що не всі такі, як ми. А ви отримали помазання від Святого, і всі ви маєте знання. Пишу не тому, що ви не знаєте правди, а тому, що знаєте її, і тому, що від правди не походить жоден обман. Хіба не брехун той, хто заперечує, що Ісус є Христос? Такий є антихристом; він відкидає і Батька, і Сина. Кожен, хто відкидає Сина, не перебуває в єдності і з Батьком. А кожен, хто визнає́ Сина, перебуває в єдності і з Батьком. Що ж до вас, то нехай те, що ви чули від початку, залишається у вас. Коли те, що ви чули від початку, залишатиметься у вас, то й ви будете перебувати в єдності із Сином та з Батьком. І ось що він особисто пообіцяв нам — вічне життя. Пишу все це про тих, хто намагається ввести вас в оману. Що ж до вас, то отримане від нього помазання залишається у вас. І ви не потребуєте, щоб вас хтось навчав. Бо помазання від нього не є обманом, воно правдиве і навчає вас про все. Тому, як воно і навчило вас, залишайтеся в єдності з ним. Тож, дітоньки, залишайтеся з ним в єдності, щоб, коли він виявиться, ми мали свободу мови і через сором не відступили від нього під час його присутності. Якщо ви знаєте, що він праведний, то усвідомлюєте, що кожен, хто ходить у праведності, народився від нього.