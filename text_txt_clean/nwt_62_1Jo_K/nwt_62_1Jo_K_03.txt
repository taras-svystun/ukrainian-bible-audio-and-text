Розділ Третій. Подивіться, яку любов виявив нам Батько, дозволивши нам називатися Божими дітьми! І ми справді його діти. Світ не знає нас тому, що не пізнав його. Любі, тепер ми діти Бога, але ще не виявлено, якими ми станемо в майбутньому. Проте ми знаємо: коли він виявиться, ми будемо подібними до нього, оскільки побачимо його таким, яким він є. І кожен, хто надіється на нього, очищується, щоб бути чистим, як і він. Кожен, хто ходить у гріху, ходить і в беззаконні, а гріх — це беззаконня. Ви також знаєте, що він виявився, аби забрати наші гріхи, а в ньому гріха немає. Кожен, хто перебуває в єдності з ним, не ходить у гріху; жодна людина, яка ходить у гріху, не бачила його і його не пізнала. Дітоньки, нехай ніхто вас не введе в оману. Той, хто ходить у праведності, є праведним, як і він праведний. Хто ходить у гріху, той від Диявола, бо Диявол грішить від початку. А Син Божий виявився для того, щоб розладнати діла Диявола. Кожен народжений від Бога, не ходить у гріху, оскільки в ньому перебуває Боже насіння. Тож він вже не може ходити в гріху, бо народився від Бога. Діти Бога і діти Диявола пізнаю́ться ось по чому: кожен, хто не ходить у праведності, не від Бога, як і той, хто не любить свого брата. Пригадайте звістку, яку ви чули від початку: ми маємо любити одне одного. Ми не повинні бути такими, як Каїн, котрий був від Злого і вбив свого брата. Чому ж Каїн його вбив? Бо Каїнові вчинки були неправедні, а вчинки брата — праведні. Не дивуйтесь, брати, що світ вас ненавидить. Ми знаємо, що перейшли від смерті до життя, бо любимо братів. Хто не любить, той залишається мертвим. Кожен, хто ненавидить свого брата, є вбивцею, а ви знаєте, що жоден убивця не має вічного життя. Ми зрозуміли, якою насправді є любов, завдяки тому, що він віддав за нас своє життя. Тож і на нас лежить обов’язок віддавати своє життя за братів. А якщо хтось має все необхідне для життя і бачить свого брата в нужді, але не хоче виявити до нього співчуття, то хіба він має любов до Бога? Дітоньки, любімо не словом і язиком, а ділом і правдою. Саме тоді ми зрозуміємо, що ми від правди, і запевнимо своє серце в Божій прихильності,— хоч би за що воно засуджувало нас,— адже Бог більший від наших сердець і знає все. Любі, якщо серце не засуджує нас, ми можемо звертатися до Бога зі свободою мови, і все, чого просимо в нього, отримуємо, бо виконуємо його заповіді і робимо те, що приємне в його очах. А заповідь його така: ми повинні вірити в ім’я його Сина, Ісуса Христа, і любити одне одного, як він і наказав нам. Кожен, хто виконує його заповіді, перебуває в єдності з ним, а він — в єдності з такою людиною. І завдяки духу, який він нам дав, ми знаємо, що він перебуває в єдності з нами.