Розділ П'ятий. Кожен, хто вірить, що Ісус є Христос, народився від Бога, і кожен, хто любить того, хто дав життя, любить і народженого від нього. Ми розуміємо, що любимо Божих дітей, якщо любимо Бога і виконуємо його заповіді. Адже любов до Бога полягає в тому, щоб ми виконували його заповіді, а ці заповіді не обтяжливі, бо кожен, хто народжений від Бога, перемагає світ. І саме завдяки нашій вірі ми здобули перемогу над світом. Хто може перемогти світ? Хіба не той, хто вірить, що Ісус — Син Божий? Саме він, Ісус Христос, прийшов через воду і кров, не тільки з водою, але з водою та з кров’ю. І дух свідчить, оскільки дух — це правда. Бо є три свідки: дух, вода та кров, і всі три в згоді між собою. Якщо ми приймаємо свідчення людей, то тим більше маємо приймати набагато надійніше свідчення Бога. Бо це свідчення, яке дає Бог, свідчення про його Сина. Хто вірить у Божого Сина, той має свідчення в собі. А хто не вірить у Бога, робить його обманщиком, оскільки не повірив у свідчення, яке дав Бог про свого Сина. І це свідчення таке: Бог дарував нам вічне життя, а це життя — в його Сині. Хто перебуває в єдності з Сином, має вічне життя, хто ж не перебуває в єдності з Божим Сином, не має вічного життя. Пишу все це, аби ви знали, що маєте вічне життя, бо ви вірите в ім’я Божого Сина. І, коли ми звертаємось до Бога, то маємо впевненість: хоч би що ми просили згідно з його волею, він слухає нас. Коли ж ми знаємо, що він слухає всі наші прохання, то усвідомлюємо, що отримаємо все, що просимо, бо просили це в нього. Коли хтось побачить, що його брат вчинив несмертельний гріх, то попросить за такого брата, і Бог дасть йому життя. Говорю про тих, хто вчинить несмертельний гріх. Але є також смертельний гріх, про який не кажу молитися. Усяка неправедність — це гріх, однак є гріх несмертельний. Ми знаємо, що жоден народжений від Бога не ходить у гріху, але його береже той, хто народився від Бога, і Злий його не схопить. Ми знаємо, що ми від Бога, а весь світ лежить у владі Злого. Також ми знаємо, що Син Божий прийшов і дав нам проникливість, щоб ми пізнали правдивого Бога. І через його Сина Ісуса Христа ми перебуваємо в єдності з правдивим Богом. Він правдивий Бог і вічне життя. Дітоньки, стережіться ідолів.