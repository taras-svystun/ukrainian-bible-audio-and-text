Розділ Перший. Про того, хто був від початку, кого ми чули, кого бачили на власні очі, за ким спостерігали і кого торкалися своїми руками, про слово життя (так, нам було виявлене життя, і ми бачили вічне життя, про яке свідчимо та розповідаємо вам; воно походило від Батька й було виявлене нам), про того, кого ми бачили й чули, розповідаємо і вам, щоб ви теж мали з нами єдність. А ми маємо єдність з Батьком та його Сином, Ісусом Христом. І ми пишемо про це, щоб відчути радість сповна. Ми почули від нього звістку і проголошуємо її вам: Бог є світло і в ньому немає жодної темряви. Якщо ми стверджуємо: «Ми маємо з ним єдність», але ходимо в темряві, то обманюємо і не перебуваємо в правді. Проте якщо ми ходимо у світлі,— так само як він є у світлі,— то маємо єдність одне з одним і кров Ісуса, його Сина, очищає нас від усякого гріха. Якщо ми стверджуємо: «Ми не маємо гріха», то вводимо самі себе в оману і правди немає в нас. Якщо ж ми зізнаємо́сь у гріхах, то він простить їх та очистить нас від усякої неправедності, бо він вірний і праведний. А коли стверджуємо: «Ми не грішимо», то робимо його обманщиком і його сло́ва немає в нас.