Розділ Третій. Так само ви, дружини, підкоряйтеся своїм чоловікам, щоб тих, хто не слухається святого слова, ви могли без слів здобути своїми вчинками, коли вони побачать вашу чисту поведінку і глибоку повагу. І нехай вас прикрашає не те, що видно відразу: заплетене волосся, золоті прикраси чи гарний одяг, а те, що є в серці людини, її нетлінне вбрання спокійного і лагідного духу, який має надзвичайну цінність у Божих очах. Бо так само колись і святі жінки, які покладали надію на Бога, прикрашали себе, підкоряючись своїм чоловікам. Подібно Сарра слухалась Авраама і називала його паном. А ви її дочки, коли тільки чините добро і не піддаєтеся страху. Ви, чоловіки, так само продовжуйте жити з ними, керуючись знанням. Віддавайте їм пошану як посудині слабшій, жіночній, бо і вони є спадкоємицями незаслуженого дару життя, і тоді не буде перешкод вашим молитвам. І наостанку, майте всі єдність думок, будьте чуйні, виявляйте братерську любов, сердечне співчуття, будьте смиренні. Не віддавайте кривдою за кривду та образою за образу, а, навпаки, благословляйте, бо саме для цього ви покликані. Тоді ви успадкуєте благословення. Адже «хто хоче насолоджуватися життям і бачити добрі дні, має берегти свій язик від зла, а уста від обману. Хай така людина відвертається від зла і робить добро, шукає миру та підтримує його. Бо очі Єгови дивляться на праведних і вуха його прислуха́ються до їхніх благань, а від тих, хто чинить зло, Єгова відвертає своє обличчя». По суті, хто заподіє вам шкоду, коли ви будете ревні до добрих учинків? Навіть якщо вам і доведеться постраждати за праведність, ви будете щасливі. Не бійтеся того, чого бояться вони, і не тривожтеся. Натомість у своїх серцях освячуйте Христа як Господа і завжди будьте готовими виступити на захист своєї надії перед кожним, хто вимагатиме її обґрунтування. Тільки робіть це з лагідністю та глибокою повагою. Зберігайте чисте сумління, щоб люди, які наговорюють на вас,— хоч би що вони говорили,— були осоромлені, побачивши вашу добру християнську поведінку. Бо ліпше страждати за добрі вчинки, якщо на це Божа воля, ніж за погані. Адже Христос, щоб привести вас до Бога, раз і назавжди помер за гріхи, праведний за неправедних. Він був умертвлений у тілі, але оживлений в дусі, після чого пішов проповідувати киненим до в’язниці духам, які в минулому виявляли непослух. Тоді, за часу Ноя, Бог терпеливо чекав, поки будувався ковчег, в якому кілька людей, тобто вісім душ, були безпечно переведені через воду. До цього подібне хрещення, яке рятує тепер і вас (не усуненням бруду з тіла, а проханням до Бога про чисте сумління), рятує завдяки воскресінню Ісуса Христа. Піднявшись на небо, він перебуває праворуч від Бога, який підкорив йому ангелів, усяку владу і силу.