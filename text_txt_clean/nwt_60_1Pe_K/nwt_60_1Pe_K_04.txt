Розділ Четвертий. Оскільки Христос, будучи в тілі, зазнав страждань, ви теж озбройтеся таким умонастроєм, адже той, хто страждає в тілі, перестає грішити, щоб решту свого часу в тілі жити не для людських прагнень, а для Божої волі. Бо досить, що в минулому ви чинили волю інших народів: віддавалися розгнузданості й нестримній похоті, напивалися, влаштовували буйні гулянки, п’яні вечірки та займались беззаконним ідолопоклонством. Оскільки ви вже не біжите з ними тим самим зіпсутим шляхом розгулу, вони вкрай здивовані та говорять про вас зневажливо. Але ці люди відповідатимуть перед тим, хто готовий судити живих і мертвих. З цієї причини добра новина звіщалась і мертвим, щоб у Божих очах вони були живими і жили згідно з духом, навіть якщо люди, які мислять по-тілесному, їх засуджують. А втім, усьому наблизився кінець. Тож будьте розсудливими й пильнуйте, щоб не занедбувати молитов. І найважливіше, всім серцем любіть одне одного, бо любов покриває безліч гріхів. Гостинно приймайте одне одного, але при цьому не нарікайте. Якою мірою кожен з вас отримав дар, такою і використовуйте його, служачи одне одному як добрі управителі, які отримали Божу незаслужену доброту, що має багато різних виявів. Якщо хтось говорить, нехай робить це так, як треба говорити Божі слова; якщо хтось служить, нехай робить це так, як має робити людина, що покладається на силу від Бога. Тоді в усьому буде прославлений Бог через Ісуса Христа. Йому належить слава і могутність на віки вічні. Амінь. Любі, коли зазнаєте́ страждань, які, наче вогонь, випробовують вас, то не дивуйтеся, ніби з вами відбувається щось незвичайне. А навпаки, радійте, що можете такою мірою поділяти страждання Христа, щоб радіти й веселитися також під час виявлення його слави. Якщо вас ганьблять за Христове ім’я, то ви щасливі, бо на вас перебуває дух слави, дух Божий. Якщо хтось з вас постраждає, то хай це буде не через скоєння убивства, крадіжки, якогось іншого злочину і не через втручання в чужі справи. А коли хтось страждатиме як християнин, нехай не соромиться, адже, носячи це ім’я, він прославляє Бога. Бо настав визначений час для суду, який розпочинається з Божого дому. Якщо ж він розпочинається найперше з нас, що тоді буде з тими, хто не слухається Божої доброї новини? «І якщо праведний ледве врятується, то що буде з безбожником і грішником?» Нехай же ті, хто страждає з Божої волі, ввіряють себе вірному Творцеві і чинять добро.