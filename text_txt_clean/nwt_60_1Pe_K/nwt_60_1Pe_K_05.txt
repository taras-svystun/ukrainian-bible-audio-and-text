Розділ П'ятий. Тому звертаюсь до старійшин, які є серед вас, бо я теж старійшина, свідок страждань Христа, і поділятиму з ним славу, що має виявитися в майбутньому. Благаю вас: пасіть доручену вам Божу отару, служачи наглядачами не з примусу, а добровільно, так, як Богові до вподоби, не через любов до нечесної наживи, а з завзяттям, не пануючи над отарою, Божою власністю, а подаючи їй приклад. Коли ж стане явним головний пастир, ви отримаєте нев’янучий вінок слави. Так само і ви, молодші чоловіки, підкоряйтеся старшим. Усі ж ви у стосунках одне з одним одягніться в смиренність, тому що Бог пихатим противиться, а смиренним виявляє незаслужену доброту. Тож смиренно підкоріться під могутню руку Бога, щоб він у свій час вас звеличив, і всі свої тривоги покладіть на нього, бо він дбає про вас. Будьте тверезими й пильними! Ваш противник, Диявол, ходить довкола, немов рикаючий лев, який хоче когось пожерти. Але протистійте йому, залишаючись міцними у вірі, і знайте, що з такими ж стражданнями стикається все ваше братство у світі. А після ваших недовгих страждань Бог усієї незаслуженої доброти, який покликав вас, послідовників Христа, до своєї вічної слави, довершить ваше навчання. Він зміцнить вас, зробить вас сильними і утвердить вас. Йому належить могутність повіки. Амінь. Я написав вам кілька слів, у чому допоміг мені Силуа́н, якого я вважаю вірним братом; написав, щоб підбадьорити та з усією серйозністю засвідчити, що ви справді маєте незаслужену доброту Бога. Твердо стійте в ній. Передає вам вітання та, що у Вавилоні, вибрана, як і ви, а також Марко, мій син. З любов’ю вітайте одне одного поцілунком. Мир усім вам, хто перебуває в єдності з Христом.