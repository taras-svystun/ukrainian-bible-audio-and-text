Розділ Другий. Тож відкиньте всяке зло, обман, лицемірство, заздрість та всі обмови. Як новонароджені немовлята, розвиньте прагнення до нерозбавленого словесного молока, щоб завдяки йому рости й отримати спасіння, якщо тільки ви скуштували, що Господь добрий. Коли ви приходите до нього, живого каменя, що відкинений людьми, але вибраний Богом і дорогоцінний в його очах, то з вас самих, як із живого каміння, будується духовний дім, щоб ви стали святим священством і через Ісуса Христа приносили духовні жертви, приємні Богові. Бо в Писанні говориться: «Ось я кладу на Сіоні камінь вибраний, дорогоцінний, наріжний камінь основи; і той, хто вірить у нього, ніколи не розчарується». Отже, для вас він дорогоцінний, бо ви вірите. Але для невіруючих «камінь, який відкинули будівельники, став головним наріжним каменем», а також «каменем спотикання і скелею, яка є перешкодою на їхньому шляху». Вони спотикаються, бо не слухаються слова. Саме для цього вони й призначені. Але ви «рід вибраний, священство царське, народ святий, люди, які стали особливою власністю, щоб усюди звіщати про чудові риси» того, хто покликав вас із темряви до свого дивовижного світла. Колись ви не були народом, а тепер ви Божий народ; колись вам не виявлялось милосердя, а тепер виявляється. Любі, дуже прошу вас як чужинців і тимчасових жителів: стримуйтеся від плотських бажань, котрі воюють проти вас. Завжди добре поводьтеся серед інших народів, аби ті, хто буде звинувачувати вас як злочинців, побачили ваші добрі вчинки і прославили Бога в день, коли він здійснить перевірку. Задля Господа підкоряйтеся всякому людському устрою — чи владі царя, як вищого, чи владі намісників, як посланих від нього, щоб карати злочинців і хвалити тих, хто чинить добро. Бо воля Божа полягає в тому, щоб ви чинили добро і цим припиняли беззмістовні розмови нерозумних людей. Будьте як вільні, але використовуйте свою свободу як Божі раби, а не прикривайте нею зло. Шануйте всіляких людей, любіть усе братство, бійтеся Бога, ставтеся з пошаною до царя. Нехай слуги, виявляючи в усьому належний страх, підкоряються своїм панам — не тільки добрим і поміркованим, але й тим, кому важко догодити. Адже якщо людина стійко зносить труднощі й несправедливо страждає, прагнучи мати чисте сумління перед Богом, вона догоджає йому. Бо якщо ви зносите побої за свої гріхи, то яка з цього користь? Якщо ж ви зносите страждання за добрі діла, то догоджаєте Богові. По суті, до цього ви й покликані, бо сам Христос постраждав за вас, залишивши приклад, щоб ви точно йшли його слідами. Він не вчинив жодного гріха, і в устах його не було знайдено обману. Коли його ображали, він не відповідав тим самим, коли страждав, то не погрожував, а ввірив себе тому, хто судить праведно. Він сам, віддаючи власне тіло, взяв наші гріхи із собою на стовп, щоб ми могли померти для гріхів та жити для праведності. І «його ранами ви зцілилися». Бо ви були як заблукані вівці, а тепер повернулися до пастиря і наглядача ваших душ.