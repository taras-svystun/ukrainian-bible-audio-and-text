Розділ П'ятдесят восьмий. «Кричи на все горло, не стримуйся! Піднеси свій голос, немов ріг, і сповісти моєму народові про його бунт, нащадкам Якова про їхні гріхи. День у день вони шукають мене і прагнуть пізнавати мої дороги, немовби вони — праведний народ, який не відкидає справедливості свого Бога. Бажаючи наближатись до мене, вони просять у мене праведного суду і кажуть: “Чому ти не бачиш, як ми постимо? Чому не помічаєш, як ми мучимо себе?” Таж у день посту ви шукаєте власної вигоди і гнобите своїх робітників. Ваш піст закінчується сварками і бійками, і ви зі злістю б’єте кулаком. Поки ви постите так, як сьогодні, ваш голос не буде почутий в небі. Хіба в піст, який я схвалюю, людина має мучити себе, схиляти голову, мов комиш, а замість постелі класти собі мішковину та спати на попелі? Оце ти називаєш постом, днем, який до вподоби Єгові? Ось піст, який я схвалюю: скиньте кайдани несправедливості, розв’яжіть мотузки на ярмі, відпустіть пригноблених на волю і розламайте навпіл кожне ярмо, поділіться хлібом з голодним і приведіть знедоленого та бездомного до свого дому. Коли ж побачите роздягненого, вдягніть його, і не відвертайтеся від свого брата. Тоді світло твоє засяє, мов ранкова зоря, і швидко настане для тебе зцілення. Твоя праведність ітиме перед тобою, і слава Єгови охоронятиме тебе позаду. У той час ти звернешся до Єгови — і він відповість, будеш волати про допомогу — і він скаже: “Ось я!” Якщо ти усунеш з-посеред себе ярмо, перестанеш показувати пальцем на іншого і не будеш говорити злісно, якщо даси голодному те, чого хотілося б тобі самому, і наситиш знедолених, то світло твоє сяятиме навіть у темряві і твій морок буде як полудень. Єгова завжди буде водити тебе і наситить тебе навіть у випаленій сонцем землі. Він зміцнить твої кості, і ти станеш мов напоєний сад, немов джерело, що його води ніколи не висихають. На твоє прохання відбудують давні руїни. Ти відновиш підвалини, які лежать зруйновані не одне покоління. І казатимуть про тебе: “Він заново поставив повалені мури та відбудував дороги, біля яких живуть люди”. Якщо в мій святий день, у суботу, ти відмовишся шукати власної вигоди і називатимеш суботу своєю великою радістю, прославленим святим днем Єгови, якщо будеш прославляти цей день, а не шукатимеш власної вигоди і не говоритимеш пустих слів, то я, Єгова, буду твоєю найбільшою радістю і підніму тебе на вершини землі. Я дозволю тобі споживати плоди зі спадщини твого прабатька Якова, бо так промовили уста Єгови».