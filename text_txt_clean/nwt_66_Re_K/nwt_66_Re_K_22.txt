Розділ Двадцять другий. І він показав мені ріку води життя, чисту, як кришталь. Вона текла від престолу Бога та Ягняти посеред головної вулиці. По обидва береги ріки росли дерева життя, що приносять плоди щомісяця — разів на рік. А листя дерев служило для зцілення народів. Там більше не буде жодного прокляття. У місті стоятиме престол Бога та Ягняти, і раби Бога будуть служити йому. Вони будуть бачити його обличчя й матимуть на чолах його ім’я. Ночі вже не буде, і вони не потребуватимуть світильників чи сонячного світла, адже на них проливатиме світло Єгова Бог, і вони царюватимуть повік-віки. Він промовив до мене: «Ці слова надійні і правдиві. Єгова — Бог, який надихав пророків, — послав свого ангела, щоб показати своїм рабам те, що незабаром має відбутися. Я скоро прийду. Щасливі всі, хто дотримується слів пророцтва із цього сувою». Тож я, Іван, на власні очі все це бачив і чув. І коли я почув та побачив це, то впав до ніг ангела, який все мені показував, і хотів йому поклонитись. Однак він сказав мені: «Вважай, не роби цього! Я лише раб, як і ти й твої брати, пророки, а також ті, хто дотримується слів із цього сувою. Богові поклоняйся». Далі він промовив до мене: «Не запечатуй слів пророцтва із цього сувою, бо визначений час близько. Хай неправедний і далі чинить неправедність, а нечистий нехай і далі занечищується. Але праведний хай далі чинить праведність, а святі хай далі освячуються. “Я скоро прийду, і я маю з собою нагороду, я відплачу кожному згідно з його ділами. Я Альфа і Омега, перший і останній, початок і кінець. Щасливі ті, хто виправ свій одяг, щоб мати право споживати плоди з дерев життя, а також можливість увійти в місто через його брами. А за містом — пси й ті, хто займається спіритизмом, розпусники, вбивці, ідолопоклонники та всі, хто любить обман і постійно обманює”. “Я, Ісус, послав свого ангела, щоб заради зборів свідчити вам про все це. Я корінь і потомок Давида, яскрава ранкова зоря”». Дух і наречена говорять: «Прийди!» І нехай кожен, хто чує, скаже: «Прийди!» І хай кожен спраглий прийде і хай всі, хто хоче, беруть воду життя даром. «Свідчу кожному, хто чує слова пророцтва з цього сувою: коли хтось додасть щось до цього, Бог додасть йому кар, записаних у цьому сувої; коли ж хтось забере якісь слова з пророцтва в цьому сувої, Бог забере його частку в усьому, про що написано в цьому сувої,— не дозволить споживати плоди з дерев життя і не впустить до святого міста. Той, хто свідчить про все це, каже: “Я скоро прийду”». «Амінь! Прийди, Господи Ісусе». Нехай зі святими перебуває незаслужена доброта Господа Ісуса.