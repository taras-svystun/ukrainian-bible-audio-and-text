Розділ Десятий. І я побачив іншого сильного ангела, що сходив з неба. Він був огорнений хмарою, а над головою в нього сяяла веселка. Його обличчя було наче сонце, а ноги — як вогняні стовпи. У руці він тримав невеликий розгорнений сувій. І він поставив праву ногу на море, а ліву на землю. Ангел крикнув гучним голосом, подібним до рику лева. Коли він крикнув, почулися голоси семи громів. Після того як заговорили сім громів, я приготувався писати, але почув з неба голос: «Запечатай те, що промовили сім громів, і не записуй ці слова». Ангел, який стояв на морі і на землі, підняв до неба праву руку й поклявся тим, хто живе повік-віки, хто створив небо і все, що в ньому, землю і все, що на ній, та море і все, що в ньому: «Зволікання більше не буде. А в ті дні, коли приготується засурмити сьомий ангел, буде довершена священна таємниця Бога, яку він проголосив як добру новину своїм рабам, пророкам». Потім я почув голос з неба, який знову заговорив до мене: «Йди візьми розгорнений сувій з руки ангела, який стоїть на морі і на землі». Я пішов до ангела та попросив у нього невеликий сувій. Він сказав мені: «Візьми його і з’їж. У животі в тебе стане від нього гірко, але в роті він буде солодкий, як мед». Я взяв з руки ангела невеликий сувій і з’їв його. У роті він був солодкий, як мед, проте коли я з’їв його, у животі стало гірко. Тоді я почув слова: «Ти маєш знову пророкувати про народи, нації, мови і про багатьох царів».