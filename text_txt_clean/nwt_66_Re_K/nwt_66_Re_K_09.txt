Розділ Дев'ятий. Засурмив п’ятий ангел, і я побачив зорю, що впала з неба на землю. Цій зорі було дано ключ від входу в безодню. Вона відкрила вхід в безодню, і з цього входу, неначе з великої печі, піднявся дим, від якого потемніло сонце й повітря. З диму вийшла на землю сарана. Вона отримала таку ж владу, яку мають земні скорпіони. Сарані було сказано не завдавати шкоди ні земній рослинності, ні зелені, ні жодному дереву, а лише людям, які не мають на чолах Божої печатки. Крім того, сарані було дозволено мучити їх п’ять місяців, але не вбивати. Їхні муки нагадували муки, яких завдає скорпіон, коли жалить людину. У ті дні люди шукатимуть смерті, але їм так і не вдасться її знайти, і вони будуть прагнути померти, але смерть утече від них. Своїм виглядом сарана була схожа на підготовлених до бою коней, на головах мала щось подібне до золотих корон, а обличчя її були наче людські, волосся — як у жінки, а зуби — як у лева. Вона мала нагрудники немовби із заліза. Шум її крил був як гуркіт колісниць з кіньми, що мчать у бій. Кожна з них мала також хвіст із жалом, як у скорпіона, а у хвості — владу шкодити людям п’ять місяців. Сарана мала над собою царя, ангела безодні. Єврейською його ім’я — Аваддо́н, а грецькою — Аполліо́н. Одне горе минуло. Далі йдуть ще два. Засурмив шостий ангел, і я почув, як від рогів золотого жертовника, який був перед Богом, пролунав один голос. Він сказав шостому ангелу, який тримав сурму: «Розв’яжи чотирьох ангелів, зв’язаних коло великої річки Євфрат». Тож було розв’язано чотирьох ангелів, підготовлених для тієї години, дня, місяця і року, щоб вони вбили третину людей. У кінному війську було дві міріади міріад вершників; я чув це число. Коні й вершники виглядали у видінні так: вони мали вогняно-червоні, бузково-сині та жовті, як сірка, нагрудники, голови коней були як голови левів, а з їхніх ротів виходив вогонь, дим і сірка. Від тих трьох кар — вогню, диму й сірки, що виходили з їхніх ротів,— загинула третина людей. Влада коней — в їхніх ротах і хвостах, бо їхні хвости подібні до змій і мають голови, якими вони завдають шкоди. А решта людей — ті, хто не загинув від трьох кар,— не покаялися в ділах своїх рук і не перестали поклонятися демонам та золотим, срібним, мідним, кам’яним і дерев’яним ідолам, які не можуть бачити, чути й ходити. Ці люди не покаялись ні у вбивствах, ні у спіритизмі, ні в статевій розпусті, ні в крадіжках.