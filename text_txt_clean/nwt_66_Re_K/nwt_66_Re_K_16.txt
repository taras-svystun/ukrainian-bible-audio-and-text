Розділ Шістнадцятий. І я почув зі святині гучний голос, який говорив сімом ангелам: «Ідіть та вилийте на землю сім чаш Божого гніву». Перший ангел пішов і вилив свою чашу на землю. Тоді в людей, які мали знак дикого звіра та поклонялися його образу, з’явились жахливі болючі нариви. Другий ангел вилив свою чашу на море. Через це воно перетворилось у кров, подібну до крові мерця. І померло все, що було в морі, — кожне живе створіння. Третій ангел вилив свою чашу в ріки й водні джерела, і вони теж перетворились у кров. Я почув голос ангела, що має владу над водами: «Боже, ти той, хто є і хто був, Відданий, ти праведний, бо виніс такі присуди. Оскільки вони пролили кров святих і пророків, ти їх самих напоїв кров’ю. Вони заслуговують цього». Далі я почув, як заговорив жертовник: «Єгово Боже, Всемогутній, правдиві та праведні твої присуди». Четвертий ангел вилив свою чашу на сонце, якому було дозволено палити людей вогнем. І палила людей сильна спека, але вони все одно зневажали ім’я Бога, якому підвладні всі ці кари. Вони не покаялись і не віддали йому слави. П’ятий ангел вилив свою чашу на престол дикого звіра. Тоді його царство огорнула темрява. І люди почали кусати собі від болю язики, однак і далі зневажали Бога небес за весь цей біль та нариви і не покаялись у своїх вчинках. Шостий ангел вилив свою чашу на велику ріку Євфрат, і вода в ній висохла. Так була підготовлена дорога для царів, що зі сходу сонця. Потім я побачив, як з пащ дракона, дикого звіра й лжепророка виходять три нечисті натхнені вислови, подібні до жаб. Ці вислови натхнені демонами і виконують чуда. Вони виходять до царів усієї населеної землі, щоб зібрати їх на війну, яка відбудеться у великий день Всемогутнього Бога. «Ось іду, як злодій. Щасливий той, хто не спить і стереже своє вбрання, щоб не ходити голим і щоб ніхто не бачив його сорому». І вони зібрали їх на місце, яке єврейською називається Армагеддо́н. Сьомий ангел вилив свою чашу на повітря. І зі святині, з престолу, почувся гучний голос: «Сталося!» Тоді спалахнули блискавки, пролунали голоси, вдарили громи і відбувся сильний землетрус. Такого сильного і великого землетрусу не було від часу створення людини на землі. Велике місто розкололось на три частини, а міста́ народів обернулися в руїни. І Бог пригадав столицю, Вавилон Великий, щоб дати їй чашу з вином його лютого гніву. Крім того, кожен острів утік і гір вже не було. Потім з неба на людей почав падати великий град вагою з талант. І люди зневажали Бога за цю кару, за град, бо вона була надзвичайно велика.