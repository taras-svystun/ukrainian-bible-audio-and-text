Розділ Третій. До ангела збору в Са́рдах напиши: “Так говорить той, хто має сім Божих духів і сім зір: «Я знаю про вчинки твої. Якщо подивитися на твоє ім’я, ти ніби живий, хоча насправді ти мертвий. Тож будь пильний і зміцни те, що залишилося, але мало не померло, бо я побачив, що твої діла не довершені перед моїм Богом. Тому постійно пам’ятай, що́ ти отримав і чув. Зберігай це і покайся. Будь певний: якщо не прокинешся, то я прийду, як злодій, і ти зовсім не знатимеш, о котрій годині це станеться. Однак є у тебе в Са́рдах декілька осіб, які не опоганили свого вбрання. Вони ходитимуть зі мною в білому, бо гідні цього. Переможець буде одягнений в біле вбрання, і я ніколи не зітру його імені з книги життя, але ви́знаю його ім’я перед моїм Батьком та його ангелами. Хто має вуха, нехай слухає, що́ дух говорить зборам»”. До ангела збору у Філаде́льфії напиши: “Так говорить святий і правдивий, який має ключ Давида й відчиняє так, що ніхто не зачинить, і зачиняє так, що ніхто не відчинить: «Я знаю про твої вчинки. Ось я відчинив перед тобою двері, які ніхто не може зачинити. Знаю, що ти маєш трохи сили, а також зберіг моє слово і не зрікся мого імені. Я зроблю так, що прийдуть і поклоняться тобі в ноги ті, хто належить до синагоги Сатани. Вони називають себе юдеями, але насправді обманюють, бо вони не юдеї. Тоді вони пізнають, що я тебе полюбив. Оскільки ти зберіг слово про мою витривалість, я у свою чергу збережу тебе в годину випробування, яке спіткає всю населену землю, щоб випробувати її мешканців. Я прийду дуже скоро. Міцно тримайся того, що маєш, аби ніхто не забрав у тебе вінка. Переможця я зроблю стовпом у храмі мого Бога, і ніщо вже його звідти не усуне. Я напишу на ньому ім’я мого Бога та ім’я Нового Єрусалима — міста мого Бога, яке сходить від нього з неба, також напишу своє нове ім’я. Хто має вуха, нехай слухає, що́ дух говорить зборам»”. До ангела збору в Лаодикі́ї напиши: “Так говорить Амінь, свідок вірний і правдивий, початок Божого творіння: «Я знаю про твої вчинки, що ти ні холодний, ні гарячий. Ліпше б ти був або холодний, або гарячий. А оскільки ти просто теплий — ні гарячий, ні холодний, — я збираюся виплюнути тебе зі своїх уст. Ти кажеш: “Я багатий, розбагатів і не маю ні в чому потреби”, але не знаєш, що насправді ти нещасний, жалюгідний, бідний, сліпий і голий. Тому раджу тобі купити в мене золота, очищеного вогнем, щоб розбагатіти, і біле вбрання, щоб одягнутись і не показувати сорому своєї наготи, а також мазь для очей, щоб ти помазав нею очі та зміг бачити. Я докоряю всім, кого люблю, а також повчаю їх. Отже, будь ревний і покайся. Ось я стою біля дверей та стукаю. Якщо хтось почує мій голос і відчинить двері, я ввійду в його дім та буду вечеряти з ним, а він — зі мною. Переможцеві дозволю сісти зі мною на моєму престолі, як і я, перемігши, сів з Батьком на його престолі. Хто має вуха, нехай слухає, що́ дух говорить зборам»”».