Розділ Другий. До ангела збору в Ефе́сі напиши: “Так говорить той, хто тримає в правій руці сім зір і ходить поміж сімома золотими світильниками: «Я знаю вчинки твої, і твій труд, і витривалість, і те, що не терпиш злих людей і що випробував тих, хто називає себе апостолами, але ними не є; ти побачив, що вони обманщики. До того ж ти виявляєш витривалість і не знесилився, хоча багато зніс за моє ім’я. Але є в мене щось проти тебе: ти покинув любов, яку мав на початку. Тому пригадай, що́ ти мав, але втратив, покайся і роби те, що раніше. А коли не покаєшся, то я прийду і усуну твій світильник з місця, де він стоїть. Однак є в тобі щось добре: ти, як і я, ненавидиш діла секти Нико́ли. Хто має вуха, нехай слухає, що́ дух говорить зборам: “Переможцеві я дам можливість їсти плоди з дерева життя, яке в Божому раю”»”. До ангела збору в Сми́рні напиши: “Так говорить «Перший і Останній», який був мертвий і ожив: «Знаю про твоє горе та бідність, хоча насправді ти багатий. Також знаю про богозневагу тих, хто називає себе юдеями, але, по суті, вони не юдеї, а синагога Сатани. Не бійся страждань, яких ти маєш зазнати. Диявол кидатиме декого з вас до в’язниці. Все це спаде на вас для того, щоб ви були випробувані до кінця, і ви днів будете зносити лихо. Будь вірний до смерті, і я дам тобі вінок життя. Хто має вуха, нехай слухає, що́ дух говорить зборам: “Переможцеві друга смерть не завдасть жодної шкоди”»”. До ангела збору в Перга́мі напиши: “Так говорить той, хто має обосічний меч, гострий і довгий: «Знаю, що ти живеш там, де престол Сатани, але міцно тримаєшся мого імені та не зрікся віри в мене навіть за днів Анти́пи, мого вірного свідка, який був убитий у вашому місті — там, де живе Сатана. Однак я маю дещо проти тебе: є в тебе ті, хто тримається вчення Валаа́ма, який навчив Бала́ка, як поставити синам Ізра́їля камінь спотикання — як спонукати їх їсти пожертвуване ідолам і чинити статеву розпусту. Крім того, у тебе є ті, хто тримається вчень секти Нико́ли. Отже, покайся. Якщо ж ні, то я скоро прийду і воюватиму з ними довгим мечем своїх уст. Хто має вуха, нехай слухає, що́ дух говорить зборам: “Переможцеві дам схованої манни та білий камінчик. На ньому буде написане нове ім’я, якого не знає ніхто — тільки той, хто його отримує”»”. До ангела збору в Тіати́рі напиши: “Так говорить Син Божий, очі якого — немов вогняне полум’я, а ноги — немов чиста мідь: «Я знаю вчинки твої, твою любов, віру, служіння та витривалість і знаю, що останні твої вчинки численніші від перших. Однак я маю проти тебе ось що: ти поблажливо ставишся до тої жінки, Єзаве́лі, яка називає себе пророчицею. Вона навчає і вводить в оману моїх рабів, спонукуючи їх чинити статеву розпусту та їсти пожертвуване ідолам. Я дав їй час для каяття, але вона не хоче покаятись у своїй статевій розпусті. Тому я скоро кину її на ложе недуги, а тим, хто чинить з нею перелюб, завдам великого лиха, якщо вони не покаються в тому, що поводились як вона. Дітей же її вб’ю, вразивши смертельною хворобою, щоб усі збори знали: я досліджую найпотаємніші думки й серця і відплачу кожному з вас за вашими вчинками. Тепер же звертаюсь до решти з вас у Тіати́рі — до всіх, хто не приймає цього вчення і не пізнав так званих “глибин Сатани”: я не кладу на вас жодного іншого тягаря, лише міцно тримайтеся того, що маєте, поки я не прийду. Переможцеві, який до самого кінця буде наслідувати мої вчинки, я дам владу над народами, як і я отримав владу від Батька. Тож він пастиме людей залізним жезлом, і вони будуть розбиті, неначе глиняний посуд. Я дам йому також ранкову зорю. Хто має вуха, нехай слухає, що́ дух говорить зборам»”.