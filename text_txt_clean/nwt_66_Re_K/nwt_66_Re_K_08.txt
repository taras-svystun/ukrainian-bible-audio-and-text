Розділ Восьмий. Коли Ягня зняло сьому печатку, в небі приблизно на півгодини запала тиша. І я побачив сім ангелів, які стояли перед Богом; їм було дано сім сурем. Прийшов ще один ангел і став біля жертовника. Він мав золоту посудину для фіміаму, і йому було дано багато фіміаму, аби він складав його разом з молитвами всіх святих у жертву на золотому жертовнику, що перед престолом. Дим фіміаму піднісся з руки ангела до Бога разом з молитвами святих. Відразу після цього ангел взяв посудину для фіміаму, наповнив її вогнем із жертовника і кинув на землю. Тоді вдарили громи, пролунали голоси, спалахнули блискавки і стався землетрус. І сім ангелів із сімома сурмами приготувалися сурмити. Засурмив перший ангел, і з’явився град та вогонь, перемішані з кров’ю, і все це було кинуто на землю. Тому третина землі, третина дерев і вся зелена трава згоріли. Засурмив другий ангел, і щось подібне до великої гори, охопленої вогнем, було кинуто в море. Тоді третина моря перетворилась у кров, третина живих створінь у морі померла, а третина човнів розбилась. Засурмив третій ангел, і велика зоря, що горіла, як світильник, упала з неба на третину річок та на водні джерела. Ім’я цієї зорі — Полин. Тож третина вод перетворилась у полин, і, оскільки води згіркли, багато людей померло. Засурмив четвертий ангел, і третина сонця, третина місяця і третина зірок були уражені, щоб третина з них потемніла і щоб третина дня та третина ночі були без світла. І побачив я орла, що летів у піднебессі, та почув, як він гукав: «Горе, горе, горе мешканцям землі, бо ось-ось мають засурмити інші три ангели!»