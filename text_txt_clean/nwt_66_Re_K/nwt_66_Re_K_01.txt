Розділ Перший. Об’явлення, передане Ісусом Христом, яке дав йому Бог, аби виявити його рабам, що́ незабаром має відбутися. Ісус послав свого ангела і через нього показав у символічних о́бразах це об’явлення його рабові Івану, який свідчив про слово Бога й про свідчення Ісуса Христа — про все, що бачив. Щасливий той, хто читає вголос, і ті, хто чує слова́ цього пророцтва та виконує написане в ньому, бо визначений час уже близько. Іван до семи зборів у провінції Азія: Нехай з вами буде незаслужена доброта й мир від «того, хто є, хто був і хто має прийти» та від семи духів, що перед його престолом, а також від Ісуса Христа — «Свідка вірного», «первістка з мертвих» і «Правителя земних царів». Тому, хто нас любить і власною кров’ю звільнив від гріхів, хто сформував з нас царство та зробив нас священиками свого Бога й Батька,— йому нехай належить слава і могутність повіки. Амінь. Він прийде з хмарами, і його побачить кожне око, в тому числі й ті, хто його проколов. Тоді через нього всі племена землі з горя битимуть себе в груди. Так, амінь. «Я Альфа і Омега, — говорить Єгова Бог,— той, хто є, хто був і хто має прийти, Всемогутній». Я, Іван, послідовник Ісуса і ваш брат, який разом з вами стійко зносить лихо та, як і ви, матиме частку в царстві, був на острові Патмос за те, що розповідав про Бога й свідчив про Ісуса. Сповнений духу, я потрапив у Господній день і почув позад себе гучний голос, подібний до звуку сурми. Цей голос говорив: «Запиши у сувій те, що бачиш, і пошли сімом зборам: в Ефе́с, Сми́рну, Перга́м, Тіати́ру, Са́рди, Філаде́льфію та Лаодикі́ю». Коли я обернувся, аби подивитися, хто це говорить зі мною, то побачив сім золотих світильників, а посеред світильників — когось подібного до сина людського. Він був одягнений у вбрання, що сягало до стіп, і був оперезаний на грудях золотим поясом. Голова його та волосся були білі, як біла вовна, як сніг, а очі — як вогняне полум’я. Його ноги були подібні до чистої міді, розжареної в печі, і голос нагадував шум багатьох вод. У правій руці він тримав сім зір, з уст його виходив обосічний меч, гострий і довгий, а обличчя було наче сонце, що сяє в зеніті. Коли я побачив його, то впав йому до ніг, немов мертвий. Тоді він поклав на мене праву руку й сказав: «Не бійся. Я Перший і Останній, а також той, що живе. Я був мертвий, а тепер живу й житиму повік-віки. Я маю ключі від смерті й могили. Тож запиши, що́ ти бачив, що́ є і що́ станеться після того. Священна ж таємниця семи зір, які ти бачив у моїй правій руці, і семи золотих світильників така: сім зір представляють ангелів семи зборів, а сім світильників — сім зборів.