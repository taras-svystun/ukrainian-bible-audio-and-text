Розділ П'ятий. І я побачив у правій руці того, хто сидів на престолі, сувій, списаний з обох боків і запечатаний сімома печатками. Тоді побачив я сильного ангела, який проголошував гучним голосом: «Хто достойний зламати печатки сувою та розгорнути його?» Але ні на небі, ні на землі, ні під землею не було нікого, хто міг би розгорнути сувій і подивитись, що в ньому. Я сильно заплакав, бо не знайшлось нікого гідного розгорнути сувій і подивитись, що в ньому. Проте один зі старійшин сказав мені: «Не плач. Ось Лев із племені Юди, корінь Давида, здобув перемогу, тому може зняти сім печаток із сувою та розгорнути його». Потім я побачив, що коло престолу серед чотирьох живих істот і серед старійшин стояло ягня, ніби заколене. Воно мало сім рогів та сім очей, а ці очі представляють сім Божих духів, посланих у всі кінці землі. Ягня відразу пішло і взяло сувій з правої руки того, хто сидів на престолі. Коли Ягня взяло сувій, то чотири живі істоти і старійшини попадали на коліна перед ним. Кожен старійшина мав арфу, також вони мали золоті чаші, наповнені фіміамом. (Фіміам символізує молитви святих.) Вони співали нову пісню: «Достойний ти взяти сувій і зняти з нього печатки, бо ти був заколений та кров’ю своєю купив для Бога людей з усіх племен, мов, народів і націй. Ти сформував з них царство та зробив їх священиками нашого Бога, і вони царюватимуть над землею». Тоді я глянув і почув голоси багатьох ангелів, що були довкола престолу, та голоси живих істот і старійшин. Їхня кількість — міріади міріад і тисячі тисяч. Вони промовляли гучним голосом: «Ягня, яке було заколене, гідне того, щоб мати могутність, мудрість і силу та отримати багатство, честь, славу і благословення». І я почув, як усі створіння на небі, на землі, під землею і на морі — усі вони — говорили: «Тому, хто сидить на престолі, і Ягняті нехай належать благословення, честь, слава і могутність повік-віки». Чотири живі істоти сказали: «Амінь!» І старійшини впали на коліна та поклонились.