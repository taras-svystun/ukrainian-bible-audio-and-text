Розділ Дев'ятнадцятий. Після того я почув гучний голос ніби великого натовпу на небі. Він вигукував: «Вихваляйте Яг! Спасіння, слава і сила належать нашому Богові, тому що присуди його правдиві й праведні. Адже він виконав присуд над великою повією, яка своєю статевою розпустою розбестила землю, а також помстився за кров своїх рабів, яка є на її руках». Відразу після того він вигукнув удруге: «Вихваляйте Яг! І дим від неї підніматиметься повік-віки». А старійшини й чотири живі істоти впали на коліна та поклонилися Богу, який сидить на престолі, і вигукнули: «Амінь! Вихваляйте Яг!» Тоді з престолу пролунав голос: «Вихваляйте нашого Бога, усі його раби, прості та видатні,— усі, що бояться його». І почув я голос, подібний до голосу великого натовпу і до шуму багатьох вод та гуркоту сильних громів: «Вихваляйте Яг, бо зацарював Єгова, наш Бог, Всемогутній! Тож радіймо й тішмося та віддаваймо йому славу, адже настало весілля Ягняти і його майбутня дружина вже готова до шлюбу. Їй було дозволено вдягтися в блискуче й чисте вбрання з тонкого лляного полотна, бо це полотно представляє праведні вчинки святих». Далі він сказав мені: «Напиши: “Щасливі запрошені на весільну вечерю Ягняти”, — а тоді додав: — Ці Божі слова правдиві». І я впав йому до ніг, щоб поклонитися. Але він сказав мені: «Вважай, не роби цього! Я лише раб, як і ти й твої брати, котрі свідчать про Ісуса. Богові поклоняйся! Адже свідчення про Ісуса є метою пророцтв». Я глянув і побачив розкрите небо та білого коня. А той, хто на ньому сидів, має ім’я Вірний і Правдивий. Він праведно судить і воює. Його очі — вогняне полум’я, а на голові в нього багато діадем. Він має написане ім’я, якого не знає ніхто, крім нього. Одягнений він у вбрання, заплямоване кров’ю, а ім’я його — Слово Боже. Слідом за ним на білих конях їхали небесні війська, одягнені в біле й чисте вбрання з тонкого лляного полотна. З його уст виходить меч, довгий і гострий, щоб ним уражати народи, і він пастиме їх залізним жезлом. Також він топтатиме виноград у давильні лютого гніву Всемогутнього Бога. На його вбранні, на стегні, написане ім’я — Цар над царями і Пан над панами. Крім того, я побачив ангела, який стояв у променях сонця й вигукував до всіх птахів у піднебессі: «Летіть сюди, збирайтеся на велику Божу вечерю, їжте тіла царів, тіла воєначальників, тіла сильних, тіла коней та їхніх вершників і тіла всіх інших: вільних і рабів, простих і видатних». Тоді я побачив дикого звіра і земних царів з їхніми військами, які зібрались, щоб воювати проти того, хто сидів на коні, та проти його війська. І був схоплений дикий звір та лжепророк — той, хто в присутності звіра виконував чуда, вводячи в оману людей, які мали знак дикого звіра і які поклонялися його образу. Обидва вони були вкинуті живими у вогняне озеро, що палає сіркою. А всіх інших убив той, хто сидів на коні; він погубив їх довгим мечем, який виходив з його уст. І всі птахи наситились їхніми тілами.