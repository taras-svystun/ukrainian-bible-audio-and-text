Розділ Вісімнадцятий. Потім я побачив ще одного ангела, який сходив з неба і мав велику владу. Його слава осяяла землю. Він вигукнув сильним голосом: «Вона впала! Столиця Вавилон Великий впала! Вона стала оселею демонів і пристановищем кожному нечистому духу й кожному нечистому та огидному птахові! Бо всі народи стали жертвою вина пристрасті, вина її статевої розпусти. Земні царі чинили з нею статеву розпусту, а купці землі розбагатіли завдяки її величезній та безсоромній розкоші». Тоді я почув з неба інший голос: «Вийди з неї, народе мій, якщо не хочеш бути спільником у її гріхах і зазнати кар, посланих на неї. Бо гріхи її досягли до самого неба, і Бог пригадав її несправедливі вчинки. Відплатіть їй, зробивши те саме, що вона робила іншим, удвічі відплатіть за всі її діла. У чаші, в якій вона готувала напій, приготуйте для неї вдвічі більше напою. Якою мірою вона прославляла себе й безсоромно розкошувала, такою ж мірою завдайте їй мук і спровадьте на неї жалобу. Бо у своєму серці вона постійно повторює: “Сиджу як цариця. Я не вдова і ніколи не побачу жалоби”. Саме тому в один день прийдуть на неї кари: смерть, жалоба та голод, і вона буде повністю спалена вогнем, адже Єгова Бог, який засудив її, сильний. А земні царі, які чинили з нею статеву розпусту та жили з нею в безсоромній розкоші, ридатимуть і побиватимуться за нею, побачивши дим від вогню, в якому вона згоряє. Через страх перед її муками вони стоятимуть осторонь та говоритимуть: “Яке горе! Яке горе, велика столице, сильна столице Вавилон, бо за одну годину виконано над тобою суд!” Також будуть ридати за нею і журитися купці землі, бо вже не буде кому купувати весь їхній товар: все золото, срібло, дорогоцінне каміння, перли, тонке лляне полотно, пурпурну тканину, шовк і багряну тканину, всілякі вироби з пахучого дерева і всілякі вироби зі слонової кістки, з цінної деревини, міді, заліза, мармуру, а також корицю, індійські прянощі, фіміам, пахучу олію, ладан, вино, оливкову олію, добірне борошно, пшеницю, велику худобу, овець, коней, вози, рабів і життя людей. Добірні плоди, яких ти бажала, зникли, а все, що в тебе було вишукане й пишне, щезло раз і назавжди. Купці, які торгували всім цим товаром і розбагатіли завдяки їй, теж стоятимуть здалека через страх перед її муками. Вони будуть ридати і журитися, голосячи: “Яке горе! Яке горе! Велика столиця була одягнена в тонке лляне полотно, пурпурне та багряне вбрання, розкішно прикрашена золотими оздобами, дорогоцінним камінням і перлами, але за одну годину було спустошене таке величезне багатство!” І всі капітани, і всі люди, які подорожують морем, і моряки, і всі, хто заробляє морським промислом, стояли здалека й вигукували, дивлячись на дим від вогню, в якому вона згоряє: “Яке ще місто може зрівнятися з великою столицею?” Посипаючи порохом свої голови, вони ридали, журилися та голосили: “Яке горе! Яке горе! Велика столиця, в якій завдяки її розкоші розбагатіли всі, хто мав на морі кораблі, була спустошена за одну годину!” Тож радійте небеса, а також святі, апостоли й пророки, адже заради вас Бог виніс їй присуд!» Тоді сильний ангел підняв камінь, подібний до великого жорна, і кинув його в море, кажучи: «Так само стрімко буде кинуто велику столицю Вавилон, і її вже ніколи не буде. Більше ніхто не почує в тобі голосу співаків, які грають на арфах, музикантів, флейтистів і сурмачів. Уже не знайдеться в тобі жодного ремісника, що займається якимось ремеслом; не почують також звуку жорна. Вже ніколи не засяє в тобі світло жодного світильника, не пролунає голос нареченого чи нареченої. Бо твої купці були впливовими людьми на землі, а твоїм спіритизмом були введені в оману всі народи. У цьому місті знайдено кров пророків, святих і всіх убитих на землі».