Розділ П'ятнадцятий. Я побачив на небі ще один символічний образ, великий і дивовижний — сім ангелів із сімома карами. Ці кари останні, бо ними закінчується Божий гнів. І я побачив щось подібне до скляного моря, перемішаного з вогнем. Також я побачив тих, хто здобуває перемогу над диким звіром, його образом і числом його імені. Вони стояли біля скляного моря й тримали Божі арфи. Вони співали пісню Мойсея, раба Божого, та пісню Ягняти: «Великі й дивовижні діла твої, Єгово Боже, Всемогутній! Праведні та правдиві дороги твої, Царю вічності! Єгово, хіба може хтось не боятися тебе і не прославляти твого імені? Адже лише ти відданий! Усі народи прийдуть і поклоняться перед тобою, бо для них стала явною праведність твоїх постанов». Потім я побачив, як відкрилась на небі святиня намету свідчення. Зі святині з’явилися сім ангелів із сімома карами. Ангели були одягнені в чистий і блискучий лляний одяг та оперезані на грудях золотими поясами. Одна з чотирьох живих істот дала сімом ангелам сім золотих чаш, наповнених гнівом Бога, який живе повік-віки. І святиня наповнилась димом через Божу славу й силу. Тож ніхто не міг увійти до святині, поки сім ангелів не закінчили виливати сім кар.