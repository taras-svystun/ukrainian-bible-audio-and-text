КНИГА ОСІЇ
КОРОТКИЙ ЗМІСТ
Розділ 1
	Дружина Осії та діти, яких вона народжує (вірші 1–9)
		Єзреїл (вірш 4), Ло-Рухама (вірш 6) і Ло-Аммі (вірш 9)
	Надія на відновлення і єдність (вірші 10,11)
Розділ 2
	Невірний Ізраїль покарано (вірші 1–13)
	Повертається до Єгови, як до чоловіка (вірші 14–23)
		«Буде називати мене своїм чоловіком» (вірш 16)
Розділ 3
	Осія викупляє свою дружину-перелюбницю (вірші 1–3)
	Ізраїль повернеться до Єгови (вірші 4,5)
Розділ 4
	Єгова судиться з Ізраїлем (вірші 1–8)
		У краї немає знання про Бога (вірш 1)
	Ідолопоклонство і розпуста (вірші 9–19)
		Дух неморальності зводить (вірш 12)
Розділ 5
	Присуд Єфрему та Юді (вірші 1–15)
Розділ 6
	Заклик повернутися до Єгови (вірші 1–3)
	Непостійна любов народу (вірші 4–6)
		Віддана любов ліпша, ніж жертви (вірш 6)
	Безсоромна поведінка народу (вірші 7–11)
Розділ 7
	Лихі вчинки Єфрема (вірші 1–16)
		Сітка, якої ніхто не уникне (вірш 12)
Розділ 8
	Пожинають наслідки ідолопоклонства (вірші 1–14)
		Сіють вітер і пожнуть бурю (вірш 7)
		Ізраїль забув свого Творця (вірш 14)
Розділ 9
	Бог відкине Єфрема за гріхи (вірші 1–17)
		Присвятилися ганебному божку (вірш 10)
Розділ 10
	Ізраїль, звиродніла лоза, буде знищений (вірші 1–15)
		Сійте і пожинайте (вірші 12,13)
Розділ 11
	Коли Ізраїль був хлопцем, Бог любив його (вірші 1–12)
		«З Єгипту покликав я сина свого» (вірш 1)
Розділ 12
	Єфрему слід вернутися до Єгови (вірші 1–14)
		Яків боровся з Богом (вірш 3)
		Яків благав Бога про ласку (вірш 4)
Розділ 13
	Ідолопоклонник Єфрем забуває Єгову (вірші 1–16)
		«Де, смерте, твої жала?» (вірш 14)
Розділ 14
	Заклик повернутися до Єгови (вірші 1–3)
		Принесемо хвалу уст (вірш 2)
	Ізраїль буде зцілено від невірності (вірші 4–9)
Кінець короткого змісту
Розділ 1
1 Слово, яке Єгова промовив до Осі́ї, сина Бее́рі, за днів юдейських царів Уззі́ї, Йота́ма, Аха́за і Єзекі́ї, а також за днів ізра́їльського царя Єровоа́ма, Йоа́шевого сина. 2 Коли Єгова почав говорити через Осі́ю, Єгова сказав йому: «Піди одружися з жінкою, що займатиметься проституцією, і ти матимеш дітей, народжених від її проституції. Бо народ цього краю — мов та повія, він повністю відступив від Єгови».
3 Тож він пішов і взяв собі за дружину Гоме́р, дочку Дівлаї́ма, і вона завагітніла та народила йому сина.
4 Тоді Єгова сказав Осі́ї: «Назви його Єзреї́лом, бо ще трохи — і я відплачу домові Є́гу за кровопролиття Єзреї́ла і покладу край царюванню нащадків Ізра́їля. 5 Того дня в долині Єзреї́л я поламаю лук Ізра́їля».
6 Після цього Гоме́р знову завагітніла й народила дочку. І Бог сказав Осі́ї: «Назви її Ло-Руха́ма, бо я більше не змилосерджуся над мешканцями Ізра́їлю, а неодмінно прожену їх геть. 7 Однак над мешканцями Юди я змилосерджуся. Я, Єгова, їхній Бог, врятую їх, але не луком і мечем, не війною, не кіньми і не вершниками».
8 Коли Гоме́р перестала годувати грудьми Ло-Руха́му, то ще раз завагітніла й народила сина. 9 Тоді Бог промовив: «Назви його Ло-А́ммі, бо ви не мій народ, а я не ваш Бог.
10 Все ж народ Ізра́їля стане численний, як морський пісок, котрий не виміряти і не злічити. І там, де було їм сказано: “Ви не мій народ”, про них говоритимуть: “Ви сини живого Бога”. 11 Тоді народ Юди та народ Ізра́їля зберуться разом. Вони виберуть собі одного голову і вийдуть з того краю, бо це буде визначний день для Єзреї́ла.
Розділ 2
1 Скажіть своїм братам: “Ви мій народ!” —
а сестрам: “Ви жінки, яким виявлено милосердя!”
2 Звинувачуйте свою матір, звинувачуйте її,
бо вона мені не жінка, а я їй не чоловік.
Нехай вона відкине від себе проституцію
і від своїх грудей перелюб.
3 Інакше я роздягну її догола, зроблю такою, якою вона була в день, коли народилась.
Я оберну її в пустелю,
у безводний край,
і погублю її спрагою.
4 Над її синами я не змилосерджуся,
бо вони народжені від проституції.
5 Їхня мати займалася проституцією.
Та, що носила їх в утробі, поводилась безсоромно й казала:
“Я піду за своїми коханцями,
які дають мені збіжжя і воду,
вовну і льон, олію і напої”.
6 За це я перегороджу їй дорогу тернами,
зведу перед нею кам’яний мур,
щоб вона не знайшла своїх стежок.
7 Вона побіжить за своїми коханцями, але не дожене їх,
буде шукати їх, але не знайде.
І скаже вона: “Піду-но я, повернуся до свого першого чоловіка,
бо тоді мені було ліпше, ніж тепер”.
8 Вона не розуміла, що це я давав їй збіжжя, молоде вино та олію,
це я обсипа́в її сріблом і золотом,
яке вона використовувала для Ваа́ла.
9 Тому я зроблю інакше: відберу своє збіжжя в жнива
і молоде вино в час збору врожаю,
здеру з неї вовняний і лляний одяг, який я дав їй і яким вона прикриває свою голизну.
10 Я відкрию наготу тієї жінки на очах її коханців,
і ніхто не врятує її з моєї руки.
11 Покладу я край усім її веселощам:
святам, новомісяччям, суботам і всім урочистостям.
12 Я спустошу її виноградники та обдеру її фігові дерева, про які вона говорила:
“Це плата, яку я отримала від своїх коханців”.
Я перетворю їх на ліс,
і польові звірі їх пожеруть.
13 Я відплачу їй за всі ті дні, коли вона приносила жертви Ваа́лам,
коли вдягала сережки та інші оздоби і бігла за своїми коханцями,
а про мене забувала», — промовляє Єгова.
14 «Тому я вмовлю її,
поведу в пустелю
і буду говорити з нею, щоб завоювати її серце.
15 Потім я поверну їй виноградники
і дам долину Ахо́р як браму надії.
Там вона відізветься до мене, як за днів своєї молодості,
як у день, коли вона вийшла з Єгипту.
16 Відтоді,— промовляє Єгова,—
вона буде називати мене своїм чоловіком і вже не називатиме своїм власником.
17 Я не дозволю їй вимовляти імена Ваа́лів,
і їхні імена не будуть більше згадуватися.
18 Того дня заради свого народу я укладу угоду з польовими звірами,
з небесними птахами і створіннями, що повзають по землі.
А лук та меч я зламаю, припиню війну в цьому краї
і дам своєму народові жити спокійно.
19 Я заручуся з тобою, щоб ти була моєю повіки,
заручуся в праведності, справедливості,
у відданій любові та милосерді.
20 Я заручуся з тобою у вірності,
і ти будеш знати мене, Єгову.
21 Того дня я відповім,— каже Єгова,—
відповім небесам,
а вони дадуть відповідь землі.
22 Земля ж відповість збіжжю, молодому вину та олії,
а ті дадуть відповідь Єзреї́лу,
23 і я посію його для себе на землі, немов зерно.
Я змилосерджуся над непомилуваною
і скажу не своєму народу: “Ти мій народ”,
а він промовить: “Ти Бог мій”».
Розділ 3
1 Єгова сказав мені: «Полюби знову свою жінку-перелюбницю, яку кохає інший. Так само Єгова любить ізраїльтян, хоча вони звертаються до інших богів і люблять родзинкові коржики».
2 І я купив її собі за 15 срібняків та півтора хоме́ра ячменю. 3 Потім я сказав їй: «Протягом багатьох днів залишайся моєю, не займайся проституцією і не май зносин з іншим чоловіком, і я поводитимусь так само щодо тебе».
4 Бо Ізра́їль довгий час житиме без царя, без князя і жертви, без священного стовпа, ефо́да і статуй терафі́мів. 5 Після цього ізраїльтяни повернуться і шукатимуть свого Бога Єгову і свого царя Давида. Наприкінці днів вони з трепетом прийдуть до Єгови, щоб відчути його великодушність.
Розділ 4
1 Народе Ізра́їля, послухай слово Єгови!
Єгова судиться з жителями цього краю,
бо там немає правди, відданої любові й знання про Бога.
2 Всюди чути фальшиві клятви, шириться обман, убивство,
крадіж та перелюб,
і знову й знову проливається кров.
3 Тому земля порине в жалобу
і всі її мешканці погинуть,
а разом з ними польові звірі й небесні птахи,
загине навіть риба в морі.
4 «Але хай ніхто не сперечається з твоїм народом і не докоряє йому,
бо він такий впертий, як ті, що перечать священику.
5 У білий день ти спіткнешся, немовби вночі,
і пророк спіткнеться з тобою.
Я погублю твою матір.
6 Мій народ буде знищений, бо не знає мене.
За те, що ти відкинув знання,
я відкину тебе, і ти більше не будеш служити мені священиком.
Оскільки ти забув закон свого Бога,
я теж забуду твоїх синів.
7 Чим більше їх ставало, тим більше вони грішили проти мене.
Тож я оберну їхню славу на ганьбу.
8 Священики живуть з гріхів мого народу
і прагнуть, щоб він чинив провини.
9 З народом станеться те саме, що й зі священиком.
Я змушу їх відповісти за їхні дороги
і відчути наслідки своїх вчинків.
10 Будуть вони їсти, але не наситяться,
чинитимуть розпусту, та не матимуть дітей,
бо вони не зважають на Єгову.
11 Проституція і старе й молоде вино
затьмарюють розум.
12 Мій народ радиться зі своїми дерев’яними ідолами,
і робить те, що їм наказує їхній ціпок.
Дух проституції зводить їх на хибний шлях,
і через цю проституцію вони не підкоряються своєму Богові.
13 Вони складають жертви на вершинах гір
і спалюють приношення на пагорбах,
під дубом, стираксом та кожним великим деревом,
бо ті дають приємну тінь.
Тому дочки ваші стали повіями,
а невістки чинять перелюб.
14 Я не відплачу вашим дочкам за їхню проституцію
і вашим невісткам за їхній перелюб.
Адже й чоловіки усамітнюються з повіями
та приносять жертви з храмовими проститутками.
Цей народ, який не має розуміння, буде знищений.
15 Хоча ти, Ізра́їлю, займаєшся проституцією,
нехай Юда не стає винною в такому самому гріху!
Не йдіть у Гілга́л, не приходьте в Бет-Аве́н
і не присягайтеся, кажучи: “Як живий Єгова!”
16 Бо Ізра́їль став упертим, як та корова.
Хіба Єгова буде тепер пасти його на привіллі, як молодого барана?
17 Єфре́м прив’язався до ідолів,
тож нехай іде собі геть!
18 Коли в них закінчується пиво,
вони починають чинити розпусту.
Правителі мого народу сильно полюбили безчестя.
19 Вітер підхопить його на свої крила,
і народ засоромиться через свої жертвоприношення».
Розділ 5
1 «Послухайте, священики!
Зверни увагу, народе Ізра́їля!
Почуйте і ви, домашні царя!
Вас будуть судити,
бо ви стали пасткою для Мі́цпи
і тенетами, розтягненими над Таво́ром.
2 Відступники глибоко погрузли в кровопролитті,
і я перестерігаю їх усіх.
3 Я знаю Єфре́ма,
Ізра́їль не схований від мене.
Ти, Єфре́ме, чиниш розпусту,
Ізра́їль опоганює себе.
4 Діла їхні не дають їм повернутися до свого Бога,
бо серед них панує дух проституції
і Єгову вони не визнають.
5 Гордість Ізра́їля свідчить проти нього.
Ізра́їль та Єфре́м спотикаються через свою провину,
а Юда спотикається разом з ними.
6 Зі своїми отарами і стадами вони пішли шукати Єгову,
але не змогли знайти його.
Він віддалився від них.
7 Вони зрадили Єгову,
бо привели на світ незаконнонароджених синів.
І тепер місяць їх пожере разом з їхнім спадком.
8 Засурміть в ріг у Гі́ві! Хай сурма видасть звук у Ра́мі!
Здійміть бойовий клич у Бет-Аве́ні: за тобою, Веніями́не!
9 Єфре́ме, в день покарання ти станеш жахливим видовищем.
Я розповів ізра́їльським племенам, що́ неодмінно станеться.
10 Князі Юди — мов ті, хто пересуває межу.
Я виллю на них свою лють, наче воду.
11 Єфре́м пригноблений, побитий згідно з присудом,
бо він рішуче йде за своїм противником.
12 Тому я стану наче міль для Єфре́ма,
стану гнилизною для нащадків Юди.
13 Коли Єфре́м побачив свою хворобу, а Юда — свій нарив,
то Єфре́м пішов до Ассирії, відрядив посланців до великого царя.
Але той не зміг зцілити вас,
не зміг вилікувати ваш нарив.
14 Я стану для Єфре́ма як молодий лев,
буду для нащадків Юди мов сильний лев.
Я пошматую їх і піду,
поволочу, і ніхто їх не врятує.
15 Я повернуся до своєї оселі й буду там доти, доки вони не зазна́ють сповна наслідків своєї провини.
І стануть вони шукати моєї ласки,
у час лиха вони звертатимуться до мене».
Розділ 6
1 «Прийдіть і повернімося до Єгови,
бо він пошматував нас — він і зцілить.
Він нас ударив — він і перев’яже наші рани.
2 Через два дні він нас оживить,
а на третій день підійме,
і ми будемо жити перед ним.
3 Ми знатимемо Єгову, будемо з усіх сил намагатися пізнати його.
Його прихід певний, немов прихід світанку.
Він прийде до нас, як злива,
як дощ весняний, що напоює землю».
4 «Що мені робити з тобою, Єфре́ме?
Що робити з тобою, Юдо?
Адже ваша віддана любов — мов ранкова імла,
мов роса, яка швидко зникає.
5 Тому я поб’ю вас звістками пророків,
погублю словами своїх уст.
І суд над вами буде наче яскраве світло.
6 Мені до вподоби віддана любов, а не жертви,
і знання про Бога, а не цілопалення.
7 Але ви, як люди грішні, порушили угоду.
Там ви зрадили мене.
8 Гілеа́д — місто злочинців,
у ньому повно кривавих слідів.
9 Юрба священиків — мов банда грабіжників, які чатують на людину.
На дорозі, що веде до Сихе́ма, вони коять убивства.
Вони чинять ганебні діла.
10 Серед мешканців Ізра́їлю я бачив жахливі речі.
Єфре́м займається проституцією,
Ізра́їль опоганює себе.
11 А для тебе, Юдо, вже призначений час, коли я, немов у жнива,
позбираю і верну полонених мого народу».
Розділ 7
1 «Як тільки я хочу зцілити Ізра́їль,
викривається провина Єфре́ма
та злі вчинки Сама́рії.
Люди поводяться нечесно,
злодії вдираються в будинки, і банди грабіжників нападають на вулицях.
2 Їм навіть на думку не спадає, що я згадаю про все їхнє зло.
Вони потрапили в пастку своїх учинків,
їм не вдасться нічого від мене приховати.
3 Своїм злом вони тішать царя,
а шахрайством — князів.
4 Усі вони перелюбники,
усі розпалилися, мов піч, яку розпалює пекар.
Замісивши тісто, він уже не перегортає вугілля, поки тісто не закваситься.
5 У святковий день нашого царя князям аж зробилось недобре,
і вони розлютилися від вина.
Цар подає руку насмішникам.
6 Вони наближаються, і їхні серця палають, немов піч.
Цілу ніч пекар спить,
а на ранок у печі знову палає вогонь.
7 Усі вони розпалилися, мов піч,
і пожерли своїх правителів.
Усі царі їхні попадали,
і ніхто з них не волає до мене.
8 Єфре́м змішався з народами,
він став немов корж, спечений лише з одного боку.
9 Чужинці пожерли його силу, а він і не знає про це.
Сивина вкрила йому голову, а він і не помічає.
10 Гордість ізраїльтян свідчить проти них,
та попри це вони не повертаються до свого Бога Єгови
і не шукають його.
11 Єфре́м — наче той безглуздий, нерозумний голуб.
То він кличе Єгипет на допомогу, то йде в Ассирію.
12 Хоч би куди вони пішли, я накину на них сітку.
Я скину їх додолу, як небесних птахів,
покараю, як і попереджав їхню громаду.
13 Горе їм, бо вони втекли від мене!
Їх чекає спустошення, бо вони порушили мій закон.
Я хотів їх визволити, а вони говорили про мене брехню.
14 Стогнали вони на своїх ложах,
але не просили в мене допомоги всім серцем.
Вони роблять на собі порізи через хліб і молоде вино,
а від мене відвернулися.
15 Я ж їх повчав і зміцняв їхні руки,
а вони виступають проти мене, замишляючи зло.
16 Вони змінюють свій шлях, але не йдуть до чогось піднесеного.
Стали вони ненадійні, як погано натягнутий лук.
За свій зухвалий язик їхні князі попадають від меча.
Тому над ними будуть глузувати в єгипетському краї».
Розділ 8
1 «Засурміть у ріг!
Ворог нападає на дім Єгови, наче орел,
бо ці люди порушили мою угоду і переступили мій закон.
2 Вони волають до мене: “Боже наш! Ми, ізраїльтяни, знаємо тебе!”
3 Ізра́їль відкинув добро,
нехай тепер його переслідує ворог.
4 Мій народ ставив собі царів, але без мене.
Він обирав князів, але я не визнавав їх.
Ці люди наробили срібних і золотих ідолів
собі ж на погибель.
5 Я відкинув твоє теля, Сама́ріє.
Гнів мій розпалився на тебе.
Коли ти нарешті очистишся?
6 Бо це теля — з Ізра́їля.
Його виготовив майстер, і воно не є Богом;
від нього залишаться самі уламки.
7 Вони сіють вітер,
тому пожнуть бурю.
На жодному стеблі немає стиглого зерна,
жоден паросток не дає борошна.
А якщо й дасть, то його пожеруть чужинці.
8 Ізра́їль пожеруть.
Він стане серед народів
як нікому не потрібна посудина.
9 Ізраїльтяни пішли до Ассирії, мов самотній дикий осел.
Єфре́мівці наймають коханців.
10 Хоча вони наймають їх серед народів,
я зжену їх докупи,
і вони будуть мучитися під гнітом царя і князів.
11 Єфре́м примножив жертовники, щоб грішити.
Він має жертовники і чинить гріх.
12 Я написав йому свій закон з багатьма заповідями,
але все це було для нього чуже.
13 Вони приносять мені жертовні дари та їдять м’ясо,
але ці дари мені не до вподоби, — промовляє Єгова.—
Тепер я згадаю їхні провини і покараю їх за всі гріхи.
Вони повернулися до Єгипту.
14 Ізра́їль забув свого Творця і будує храми,
а Юда зводить багато укріплених міст.
Проте я пошлю вогонь на ці міста,
і він спопелить їхні башти».
Розділ 9
1 «Не радій, Ізра́їлю.
Не веселись, як інші народи.
Адже через проституцію ти відступив від свого Бога.
Ти любиш отримувати плату за проституцію, якою займаєшся на кожному току.
2 Але тік і давильня більше не годуватимуть тебе,
і зникне в тебе молоде вино.
3 Ізраїльтяни більше не будуть жити в краю Єгови.
Єфре́м повернеться до Єгипту
і в Ассирії їстиме нечисте.
4 Вони вже не виливатимуть вина як приношення для Єгови,
і жертви їхні будуть неприємні йому.
Ці жертви — наче жалобний хліб:
кожен, хто його їстиме, опоганиться.
Бо їхній хліб — лише для них самих,
його не принесуть у дім Єгови.
5 Що ви будете робити в день зборів,
у день свята Єгови?
6 Ви будете змушені втікати через спустошення.
Єгипет вас позбирає, а Ме́мфіс поховає.
Вашими срібними коштовностями заволодіє кропива,
в наметах ваших розростуться будяки.
7 Прийдуть дні покарання,
і настануть дні розплати.
Нехай Ізра́їль знає про це.
Пророк буде безглуздим, і той, хто говорить під натхненням,— безумним,
бо твоїх провин багато і ворожість до тебе велика».
8 Колись вартовий Єфре́ма був з моїм Богом,
а тепер усі дороги пророків — як пастки птахолова.
І в домі його Бога панує ворожнеча.
9 Ізраїльтяни глибоко погрузли у своїх згубних вчинках, як за днів Гі́ви.
Бог пригадає їхні провини і покарає їх за гріхи.
10 «Коли я знайшов Ізра́їля, він був як виноград у пустелі.
Коли я побачив ваших прабатьків, вони були мов ранні фіги на молодому дереві.
Але вони пішли до пео́рського Ваа́ла
і присвятили себе ганьбі.
Стали вони такими ж мерзенними, як і те, що полюбили.
11 Слава Єфре́ма відлітає, мов птах.
Немає ні народження, ні вагітності, ні зачаття.
12 Навіть якщо вони виростять дітей,
я буду вигубляти їх, доки не залишиться жодної людини.
Горе їм, коли я відвернуся від них!
13 Єфре́м, посаджений на пасовищі, був для мене мов Тир.
І ось тепер Єфре́м віддасть своїх синів на погибель».
14 Єгово, дай їм те, що ти задумав.
Дай їм утробу, яка викидає плід, дай сухі груди.
15 «Усе своє зло вони чинили в Гілга́лі, і там я зненавидів їх.
За їхні лихі діла я вижену їх зі свого дому
і більше їх не любитиму.
Усі князі їхні вперті.
16 Синам Єфре́ма буде завдано удару.
Їхній корінь засохне, і вони не принесуть жодного плоду.
А якщо й народяться в них діти, я знищу цих виплеканих нащадків».
17 Мій Бог відкине їх,
бо вони не слухалися його,
і будуть вони блукати серед народів.
Розділ 10
1 «Ізра́їль — то звиродніла виноградна лоза, що приносить плоди.
Чим більше в нього плодів, тим більше він зводить жертовників.
Чим краще родить його земля, тим розкішніші він ставить священні стовпи.
2 Серце ізраїльтян стало лицемірним,
і тепер їх буде визнано винними.
Є той, хто зруйнує їхні жертовники і розіб’є їхні священні стовпи.
3 Тепер вони скажуть: “Ми не маємо царя, бо не боялися Єгови.
Та й чим би той цар нам допоміг?”
4 Вони говорять порожні слова, клянуться неправдиво й укладають угоди.
Тож їхнє правосуддя — немов отруйний бур’ян, що розростається на зораному полі.
5 Мешканці Сама́рії будуть боятися за свого ідола, за теля з Бет-Аве́на.
За ним голоситиме його народ
і жерці, які колись тішилися ним та його славою,
бо його заберуть від них у вигнання.
6 Того ідола понесуть до Ассирії як дар великому цареві.
Єфре́м буде засоромлений,
Ізра́їль відчує стид через поради, яких слухався.
7 Сама́рія та її цар обов’язково будуть знищені
і стануть як відламана гілка на поверхні води.
8 Будуть знищені священні узвишшя Бет-Аве́на, гріх Ізра́їля.
Їхні жертовники заростуть тернами й будяками.
Тоді люди звернуться до гір: “Накрийте нас!” —
і до пагорбів: “Упадіть на нас!”
9 Ізра́їлю, ти грішиш ще від днів Гі́ви
і таким залишився.
Під час війни не загинули всі сини неправедності у Гі́ві.
10 Я покараю їх, коли захочу.
Проти них зберуться народи,
коли вони будуть запряжені у дві провини.
11 Єфре́м був навченою теличкою, якій подобалося молотити,
і я щадив її гарну шию.
А тепер я дозволю їздити верхи на Єфре́мі.
Юда буде орати, а Яків боронувати для чужинця.
12 Сійте насіння праведності і пожинайте віддану любов.
Оскільки ще є час шукати Єгову,
зоріть для себе необроблену землю,
і тоді він прийде й навчить вас праведності.
13 Але ви орете зло
і пожинаєте неправедність.
Ви їсте плоди обману,
бо покладаєтесь на власну дорогу,
на своїх численних воїнів.
14 Проти вас здійметься галас.
Усі ваші укріплені міста будуть спустошені,
так само як Салма́н спустошив Бет-Арве́ль у день битви,
коли матерів безжалісно вбивали разом з їхніми дітьми.
15 Те саме зроблять і вам, мешканці Бете́ля, за ваше велике зло.
На світанку цар Ізра́їля буде неодмінно погублений».
Розділ 11
1 «Коли Ізра́їль був хлопцем, я любив його.
З Єгипту покликав я сина свого.
2 Чим більше вони кликали ізраїльтян,
тим далі ті відходили.
Ізраїльтяни приносили жертви Ваа́лам
і спалювали приношення для різьблених ідолів.
3 Це я учив синів Єфре́ма ходити і брав їх на руки.
Але вони не визнавали, що я зціляв їх.
4 Мотузками доброти я вів їх до себе, шнурами любові.
Я став для них як той, хто знімає з їхньої шиї ярмо,
і ніжно годував кожного з них.
5 Ізраїльтяни не повернуться в єгипетський край. Над ними зацарює Ассирія,
бо вони не хотіли вертатися до мене.
6 Тоді меч пронесеться їхніми містами.
Він розтрощить їхні засуви і пожере людей через їхні підступні задуми.
7 Мій народ схильний бути невірним мені.
Його кличуть повернутися до піднесеного, але ніхто навіть не ворухнеться.
8 Єфре́ме, як я можу відмовитись від тебе?
Ізра́їлю, як можу віддати тебе?
Хіба я можу зробити тобі те саме, що А́дмі?
Хіба можу повестися з тобою, як з Цевої́мом?
Почуття в моєму серці змінилися,
мене проймає співчуття.
9 Я не виллю на тебе палючого гніву,
не буду більше нищити Єфре́ма,
бо я Бог, а не людина,
я посеред тебе, я Святий.
І я не виступлю проти тебе в люті.
10 Вони підуть за Єговою. Він зареве, наче лев,
заричить — і його сини з трепетом прийдуть із заходу.
11 Вони, мов птахи, тремтячи повернуться з Єгипту,
прилетять, мов голуби, з ассирійського краю.
І я поселю їх у їхніх домах», — промовляє Єгова.
12 «Єфре́м оточив мене брехнею,
Ізра́їль — обманом.
Проте Юда ще ходить з Богом,
він вірний Найсвятішому».
Розділ 12
1 «Єфре́м годується вітром,
він увесь день ганяється за східним вітром.
У ньому шириться обман і насилля.
Він укладає угоду з Ассирією і несе олію в Єгипет.
2 Єгова судиться з Юдою.
Він притягне Якова до відповідальності за його дороги
і відплатить йому за його вчинки.
3 Ще в утробі він вхопився за п’яту свого брата,
а пізніше з усіх сил боровся з Богом.
4 Боровся він з ангелом і переміг.
Він плакав і благав його про ласку».
Бог знайшов його у Бете́лі, і там Він говорив до нас.
5 Він — Єгова, Бог військ.
Єгова — його пам’ятне ім’я.
6 «Тож повернись до свого Бога,
виявляй віддану любов і справедливість
та завжди надійся на свого Бога.
7 Але в руці торговця обманливі терези,
він любить займатись шахрайством.
8 Єфре́м каже: “Я розбагатів,
надбав собі статків.
І в усій моїй праці ніхто не знайде ні зла, ні гріха”.
9 Але я, Єгова,— твій Бог ще з Єгипту.
Я знову поселю тебе в наметах,
як у дні свята.
10 Звертався я до пророків,
давав їм численні видіння
і розповідав через них притчі.
11 У Гілеа́ді панує обман і неправда,
а в Гілга́лі приносять у жертву биків.
Жертовники їхні — мов купи каміння на зораному полі.
12 Яків утік в край Ара́му,
Ізра́їль служив там за дружину
і заради неї стеріг овець.
13 Через пророка Єгова вивів Ізра́їль з Єгипту
і через пророка оберігав його.
14 Єфре́м сильно образив Бога.
На ньому лишається вина за пролиття крові,
і Господь відплатить йому за ганьбу, яку той стягнув на нього».
Розділ 13
1 «Коли Єфре́м говорив, люди тремтіли.
Він був визначним у Ізра́їлі,
але провинився через поклоніння Ваа́лу й помер.
2 Тепер єфре́мівці грішать ще більше
і роблять собі зі срібла статуї,
вміло виготовляють ідолів (усе це — вироби майстрів)
і кажуть: “Хай люди, які приносять жертви, цілують телят”.
3 Тому стануть вони мов ранкова імла,
мов роса, що швидко зникає,
стануть немов та полова, яку вітер з току звіває,
і мов дим, що виходить із комина.
4 Я, Єгова,— твій Бог ще з Єгипту.
Ти не знав іншого Бога, крім мене,
окрім мене немає спасителя.
5 Я знав тебе, коли ти був у пустелі, в краю посухи.
6 Вони наситилися на своєму пасовищі.
Наситились, і їхнє серце загордилося,
тому вони забули мене.
7 Я буду для них наче молодий лев,
наче леопард, що чигає при дорозі.
8 Я нападу на них, наче ведмедиця, яка втратила своїх ведмежат,
і роздеру їм груди.
Я пожеру їх там, як лев.
Звір польовий їх пошматує.
9 Ти загинеш, Ізра́їлю,
бо пішов проти мене, проти свого помічника.
10 Де ж твій цар, який рятував би тебе по всіх твоїх містах?
Де твої правителі, ті, про кого ти просив:
“Дай мені царя і князів”?
11 Тож я у гніві дав тобі царя
і в люті його заберу.
12 Провина Єфре́ма не забудеться,
його гріх надійно зберігається.
13 Зазна́є він породільних мук.
Але він — немудра дитина,
бо прийшов час народитися, а він не виходить з утроби.
14 Я викуплю свій народ від влади могили,
відберу його в смерті.
Де, смерте, твої жала?
Могило, де твоя нищівна сила?
Але поки що я не виявлю йому співчуття.
15 Навіть якщо він процвітатиме серед очерету,
то прийде східний вітер, вітер від Єгови.
Він повіє з пустелі, висушить його криницю і зневоднить його джерело.
Він винесе зі скарбниці всі коштовності.
16 Сама́рія буде визнана винною, бо вона збунтувалася проти свого Бога.
Її жителі впадуть від меча.
Дітей їхніх безжалісно повбивають,
а вагітним жінкам порозпорюють животи».
Розділ 14
1 «Мешканці Ізра́їлю, поверніться до свого Бога Єгови,
бо ви спіткнулися через свої провини.
2 Поверніться до Єгови зі словами каяття
і скажіть йому: “Прости наші провини та прийми від нас те, що добре,
і ми принесемо тобі в жертву хвалу своїх уст, немов молодих биків.
3 Ассирія нас не врятує.
Ми вже не будемо їздити на конях
і до витвору своїх рук більше не будемо казати: «Боже наш!» —
бо тільки ти виявляєш милосердя сироті”.
4 Я зцілю їх від невірності
і буду любити їх цілим серцем,
тому що вже не гніваюсь на них.
5 Я стану для Ізра́їля мов роса.
Він розцвіте, наче лілія,
пустить коріння, як дерева на Ліва́ні,
6 і його пагони розростуться.
Буде він таким же величним, як оливкове дерево,
і розіллє свої пахощі, мов ліва́нський ліс.
7 Мій народ знову житиме в моїй тіні.
Він буде вирощувати зерно і розцвіте, як виноградна лоза.
Тоді моя слава буде як ліва́нське вино.
8 Єфре́м скаже: “Навіщо мені вже ті ідоли?”
Я відгукнусь і дбатиму про нього.
Я стану наче розкішний ялівець;
від мене ти матимеш плоди».
9 Хто мудрий, нехай зрозуміє це.
І хто розсудливий, нехай це знає.
Дороги Єгови прямі,
і ними ходитимуть праведники,
а беззаконники спіткнуться на них.
