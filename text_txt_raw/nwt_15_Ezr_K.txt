КНИГА ЕЗДРИ
КОРОТКИЙ ЗМІСТ
Розділ 1
	Цар Кір видає указ про відбудову храму (вірші 1–4)
	Підготовка до повернення з Вавилону (вірші 5–11)
Розділ 2
	Перелік тих, хто повернувся (вірші 1–67)
		Храмові слуги (вірші 43–54)
		Сини Соломонових слуг (вірші 55–57)
	Добровільні приношення для храму (вірші 68–70)
Розділ 3
	Відбудовують жертовник і приносять жертви (вірші 1–7)
	Починається відбудова храму (вірші 8,9)
	Закладають фундамент храму (вірші 10–13)
Розділ 4
	Протидія відбудові храму (вірші 1–6)
	Вороги посилають скаргу царю Артаксерксу (вірші 7–16)
	Відповідь Артаксеркса (вірші 17–22)
	Будівництво храму припинилось (вірші 23,24)
Розділ 5
	Євреї відновлюють будівництво храму (вірші 1–5)
	Лист Таттеная до царя Дарія (вірші 6–17)
Розділ 6
	Дарій досліджує справу і видає указ (вірші 1–12)
	Храм завершили і присвятили (вірші 13–18)
	Святкування Пасхи (вірші 19–22)
Розділ 7
	Ездра прибуває до Єрусалима (вірші 1–10)
	Лист Артаксеркса для Ездри (вірші 11–26)
	Ездра прославляє Єгову (вірші 27,28)
Розділ 8
	Перелік тих, хто повернувся з Ездрою (вірші 1–14)
	Підготовка до подорожі (вірші 15–30)
	Вирушають з Вавилона і прибувають до Єрусалима (вірші 31–36)
Розділ 9
	Одруження ізраїльтян з чужинками (вірші 1–4)
	Молитва Ездри (вірші 5–15)
Розділ 10
	Угода про те, щоб випровадити дружин-чужинок (вірші 1–14)
	Відсилають дружин-чужинок (вірші 15–44)
Кінець короткого змісту
Розділ 1
1 У перший рік панування перського царя Кіра, щоб виконалося слово Єгови, промовлене Єремі́єю, Єгова спонукав серце Кіра записати й оголосити по всьому царству такі слова:
2 «Так говорить Кір, цар Персії: “Небесний Бог Єгова дав мені всі царства землі і звелів побудувати для нього дім в Єрусалимі, що в Юді. 3 Нехай Бог буде з кожним із вас, хто належить до його народу. Хай така людина йде в Єрусалим, що в Юді, і відбудовує дім Єгови, Бога Ізра́їля,— він є правдивим Богом,— чий дім був у Єрусалимі. 4 Хай кожному юдею, що живе як чужинець, хоч би де він був, допоможуть його сусіди, давши йому срібло, золото, майно і худобу, а також добровільні приношення для дому правдивого Бога — дому, який був у Єрусалимі”».
5 Тоді голови родів з Юди та Веніями́на, а також священики й левіти — усі, кого спонукав правдивий Бог,— приготувалися піти і відбудувати дім Єгови, який був у Єрусалимі. 6 Усі ж сусіди підтримали їх, давши їм срібні та золоті речі, майно, худобу й дорогі подарунки на додаток до всіх добровільних приношень для Божого дому.
7 Цар Кір також наказав винести речі, які колись були в домі Єгови і які Навуходоно́сор забрав з Єрусалима та поклав у домі свого бога. 8 Кір, цар Персії, наказав винести ці речі під наглядом скарбника Мітреда́та, перерахувати їх та віддати Шешбацца́ру, провідникові Юди.
9 А всього було: 30 золотих і 1000 срібних посудин, подібних до кошиків, 29 запасних посудин, 10 30 малих чаш із золота, 410 малих чаш зі срібла і 1000 інших речей. 11 Усіх золотих та срібних речей було 5400. Все це забрав із собою Шешбацца́р, коли повів вигнанців з Вавилона до Єрусалима.
Розділ 2
1 А оце мешканці провінції, які вийшли з полону, — ті, кого вавилонський цар Навуходоно́сор забрав у вигнання до Вавилона і які згодом повернулися в Єрусалим та Юду, кожен до свого міста. 2 Прийшли вони із Зорова́велем, Єшу́а, Неемі́єю, Сера́єю, Реела́єю, Мордеха́єм, Білша́ном, Міспа́ром, Бігва́єм, Реху́мом і Баа́ною.
Ось кількість чоловіків з ізра́їльського народу: 3 синів Паро́ша — 2172, 4 синів Шефаті́ї — 372, 5 синів Ара́ха — 775, 6 синів Паха́т-Моа́ва, із синів Єшу́а та Йоа́ва,— 2812, 7 синів Ела́ма — 1254, 8 синів За́тту — 945, 9 синів Закка́я — 760, 10 синів Ба́ні — 642, 11 синів Бева́я — 623, 12 синів Азга́да — 1222, 13 синів Адоніка́ма — 666, 14 синів Бігва́я — 2056, 15 синів Аді́на — 454, 16 синів Ате́ра, з роду Єзекі́ї,— 98, 17 синів Беца́я — 323, 18 синів Йо́ри — 112, 19 синів Хашу́ма — 223, 20 синів Гібба́ра — 95, 21 мешканців Віфлеєма — 123, 22 мешканців Нето́фи — 56, 23 мешканців Анато́та — 128, 24 мешканців Азмаве́та — 42, 25 мешканців Кір’я́т-Єари́ма, Кефі́ри та Бееро́та — 743, 26 мешканців Ра́ми та Ге́ви — 621, 27 мешканців Міхма́са — 122, 28 мешканців Бете́ля та А́я — 223, 29 мешканців Не́во — 52, 30 синів Магбі́ша — 156, 31 синів іншого Ела́ма — 1254, 32 синів Харі́ма — 320, 33 мешканців Ло́да, Хаді́да й О́но — 725, 34 мешканців Єрихона — 345, 35 синів Сена́а — 3630.
36 А ось кількість священиків: синів Єда́ї, з роду Єшу́а, — 973, 37 синів Імме́ра — 1052, 38 синів Пашху́ра — 1247, 39 синів Харі́ма — 1017.
40 Левітів: синів Єшу́а та Кадмії́ла, із синів Годаві́ї,— 74. 41 Співаків: синів Аса́фа — 128. 42 Синів вартових при брамах: синів Шаллу́ма, синів Ате́ра, синів Талмо́на, синів Акку́ва, синів Хаті́ти й синів Шова́я — усіх разом було 139.
43 Вийшли також храмові слуги: сини Ці́хи, сини Хасу́фи, сини Таббао́та, 44 сини Керо́са, сини Сіа́ги, сини Падо́на, 45 сини Лева́ни, сини Хага́ви, сини Акку́ва, 46 сини Хага́ва, сини Салма́я, сини Хана́на, 47 сини Гідде́ля, сини Гаха́ра, сини Реа́ї, 48 сини Реці́на, сини Неко́ди, сини Газза́ма, 49 сини У́ззи, сини Пасеа́ха, сини Беса́я, 50 сини А́сни, сини меуні́мів, сини Нефусі́ма, 51 сини Бакбу́ка, сини Хаку́фи, сини Харху́ра, 52 сини Бацлу́та, сини Мехі́ди, сини Ха́рші, 53 сини Барко́са, сини Сісе́ри, сини Тема́ха, 54 сини Неціа́ха та сини Хаті́фи.
55 Сини Соломонових слуг: сини Сота́я, сини Софере́та, сини Перу́ди, 56 сини Яа́ли, сини Дарко́на, сини Гідде́ля, 57 сини Шефаті́ї, сини Хатті́ла, сини Похере́т-Гаццеваї́ма та сини А́мі.
58 Усіх храмових слуг і синів Соломонових слуг було 392.
59 А оце ті, що вийшли з Тель-Мела́ха, Тель-Ха́рші, Керу́ва, Аддо́на та Імме́ра, але не могли сказати, з якого вони роду, і довести, що вони за походженням ізраїльтяни: 60 сини Дела́ї, сини Тові́ї, сини Неко́ди — 652. 61 І з синів священиків були сини Хава́ї, сини Гакко́ца та сини Барзілла́я, котрий узяв дружину з дочок гілеа́дівця Барзілла́я і став називатись їхнім ім’ям. 62 Вони шукали себе в родовідних записах, щоб встановити своє походження, та не знайшли, тому їх не допустили до священства. 63 Через це намісник сказав їм не споживати з особливо святого, поки не з’явиться священик, який буде судити з урі́мом і туммі́мом.
64 Цілий збір налічував 42360 осіб, 65 окрім рабів і рабинь, яких було 7337; з ними було також 200 співаків та співачок. 66 І мали вони 736 коней, 245 мулів, 67 435 верблюдів та 6720 ослів.
68 А декотрі голови родів, прийшовши в Єрусалим, принесли добровільні приношення для дому правдивого Бога Єгови, щоб відбудувати його на колишньому місці. 69 За своєю спроможністю вони дали до скарбниці на виконання робіт 61000 драхм золота, 5000 мін срібла, а також 100 священицьких шат. 70 Тож священики, левіти, дехто з народу, співаки, вартові при брамах та храмові слуги поселилися у своїх містах, а решта Ізра́їля — у своїх.
Розділ 3
1 Коли ж настав сьомий місяць і ізраїльтяни вже жили у своїх містах, всі вони як один зібралися в Єрусалимі. 2 Тоді Єшу́а, син Єгоцада́ка, та інші священики і Зорова́вель, син Шеалтії́ла, та його брати побудували жертовник Богові Ізра́їля, аби приносити на ньому цілопалення, як і написано в Законі Мойсея, Божого чоловіка.
3 І поставили вони жертовник на його колишньому місці, хоч і боялись народів того краю, і почали складати на ньому ранкові та вечірні цілопалення для Єгови. 4 Потім вони, як і написано, відзначили Свято наметів, упродовж якого щодня приносили на жертовнику цілопалення — стільки, скільки вимагалося на кожен день. 5 Після цього вони приносили постійні цілопалення, приношення на новомісяччя і на всі присвячені Єгові свята, а також приношення від кожного, хто з радістю приносив добровільну жертву Єгові. 6 Вони почали приносити цілопалення Єгові з першого дня сьомого місяця, хоча фундамент храму Єгови ще не був закладений.
7 І дали вони каменярам та ремісникам гроші, а сидоня́нам і тиря́нам — харчі, напої та олію, щоб ті переправляли морем до Йо́ппії кедрові колоди з Ліва́ну, за дозволом перського царя Кіра.
8 А другого місяця другого року після прибуття до дому правдивого Бога, що в Єрусалимі, Зорова́вель, син Шеалтії́ла, та Єшу́а, син Єгоцада́ка, та решта їхніх братів — священики й левіти, а також усі, хто повернувся з неволі до Єрусалима, взялися за відбудову. Наглядати за роботами при домі Єгови поставили левітів віком від 20 років і більше. 9 Тоді Єшу́а, його сини і брати, і Кадмії́л та його сини, сини Юди, а також сини Хенада́да зі своїми синами й братами, левіти, почали разом наглядати над тими, хто працював при домі правдивого Бога.
10 Коли ж будівельники заклали фундамент храму Єгови, то священики, одягнені у священицькі шати, поставали з сурмами, а левіти, Аса́фові сини,— з кимвалами, щоб вихваляти Єгову, як наказував Давид, цар Ізра́їля. 11 І почали вони по черзі співати, вихваляючи Єгову і складаючи йому подяки, «бо він добрий, його віддана любов до Ізра́їля вічна». А весь народ голосно вигукував, вихваляючи Єгову за те, що був закладений фундамент дому Єгови. 12 І багато священиків, левітів, голів родів — старих чоловіків, які бачили попередній дім, — голосно плакали, коли на їхніх очах закладали фундамент цього дому, а багато інших людей голосно вигукували з радості. 13 Тож народ не міг відрізнити окрики радості від плачу, адже люди вигукували так голосно, що крик цей було чути дуже далеко.
Розділ 4
1 Коли ж вороги Юди та Веніями́на дізналися, що колишні вигнанці будують храм Єгові, Богу Ізра́їля, 2 то негайно прийшли до Зорова́веля та до голів родів і сказали: «Ми теж будемо будувати з вами, бо й ми поклоняємося вашому Богові і приносимо йому жертви ще від днів ассирійського царя Еса́р-Хаддо́на, який привів нас сюди». 3 Але Зорова́вель, Єшу́а та інші голови родів Ізра́їля відповіли їм: «Ви не маєте права будувати з нами дім нашому Богові; ми самі побудуємо дім Ізра́їлевому Богу Єгові, як і наказав нам Кір, цар Персії».
4 Відтоді мешканці того краю постійно знеохочували і пригнічували юдеїв, щоб ті не будували. 5 І вони наймали радників, щоб розладнати наміри юдеїв, усі дні перського царя Кіра аж до царювання перського царя Дарія. 6 А на початку правління Ахашверо́ша вони написали скаргу на мешканців Юди та Єрусалима. 7 Крім того, за днів перського царя Артаксе́ркса Бішла́м, Мітреда́т, Тавеї́л і решта їхніх товаришів написали цареві листа, який переклали арамейською мовою і написали арамейськими літерами.
8 Головний урядовець Реху́м і писар Шімша́й склали листа до царя Артаксе́ркса проти Єрусалима: 9 (Лист був від головного урядовця Реху́ма і писаря Шімша́я та від решти їхніх товаришів, суддів і підвладних намісників, царських писарів, ерех’я́н, вавилоня́н і жителів Суз, тобто еламітя́н, 10 і від інших народів, яких великий та вельмишановний Асенаппа́р забрав у неволю та оселив у містах Сама́рії, а також від інших із Заріччя. Ось 11 копія їхнього листа.)
«Цареві Артаксе́рксу — пишуть твої слуги, чоловіки Заріччя. 12 Нехай цар знає, що юдеї, які прийшли від тебе до нас, уже прибули в Єрусалим. Вони будують це бунтівне й зле місто і вже закінчують зводити його мури та ремонтувати фундамент. 13 Нехай цар теж знає: якщо це місто відбудують і зведуть довкола мури, то його мешканці вже не сплачуватимуть ні податку, ні данини, ні мита, і тому царська скарбниця зазна́є збитків. 14 Оскільки ж ми їмо сіль палацу, то не можемо дивитись, як царю завдають збитків. Тож ми посилаємо повідомлення цареві. 15 Нехай цар накаже пошукати в літописі твоїх прабатьків. З нього ти дізнаєшся, що місто це — бунтарське і завдає збитків царям та провінціям. У ньому ще з давніх-давен живуть заколотники, тому його і знищили. 16 Знай же, ца́рю: якщо це місто і його мури будуть відбудовані, ти втратиш свої землі в Заріччі».
17 У відповідь цар надіслав листа головному урядовцю Реху́мові, писарю Шімша́єві й решті їхніх товаришів, які жили в Сама́рії, а також іншим мешканцям Заріччя:
«Вітаю! 18 Лист, який ви надіслали нам, був виразно прочитаний переді мною. 19 Я наказав пошукати в літописі, і з’ясувалося, що це місто з давніх-давен повставало проти царів і що в ньому вибухали бунти і заколоти. 20 В Єрусалимі були могутні царі, які правили над усім Заріччям, і їм сплачували податок, данину й мито. 21 А тепер накажіть цим чоловікам припинити відбудову міста, поки я не видам указу. 22 І дивіться, не допустіть у цьому недбалості, щоб не завдати ще більших збитків царю».
23 Після того як Реху́му, писарю Шімша́ю та їхнім товаришам зачитали копію листа царя Артаксе́ркса, вони поспішили до юдеїв в Єрусалим і силою зупинили їх. 24 Тоді роботи над Божим домом в Єрусалимі припинились, і так тривало аж до другого року правління перського царя Дарія.
Розділ 5
1 І пророки Огі́й та Заха́рій, онук Іддо́, почали пророкувати юдеям у Юді та Єрусалимі, говорячи від імені Ізра́їлевого Бога, який був з ними. 2 Тоді Зорова́вель, син Шеалтії́ла, і Єшу́а, син Єгоцада́ка, взялися за відбудову Божого дому в Єрусалимі, а Божі пророки допомагали їм. 3 У той час намісник Заріччя Таттена́й, Шета́р-Бозена́й та їхні товариші прийшли до них і запитали: «Хто вам наказав будувати цей дім і закінчити цю споруду?» 4 Вони також запитали: «Як звати чоловіків, що зводять цю будівлю?» 5 Але Бог охороняв юдейських старійшин, тож ніхто не міг зупинити їх, поки вістка не дійшла до Дарія і поки той не надіслав письмової відповіді.
6 А ось копія листа, якого зарічний намісник Таттена́й, Шета́р-Бозена́й і його товариші, підвладні намісники Заріччя, відправили цареві Дарію. 7 Вони відправили йому листа, в якому написали:
«Цареві Дарію.
Великого тобі миру! 8 Нехай знає цар, що ми ходили в провінцію Юда до дому величного Бога і побачили, що його будують з величезного каміння, а в стіни закладають бруси. Робота виконується з великим за́палом та швидко просувається. 9 І ми запитали їхніх старійшин: “Хто вам наказав будувати цей дім і закінчити цю споруду?” 10 Ми також попросили їх назвати свої імена, щоб записати і повідомити тобі імена провідників.
11 Вони ж нам відповіли: “Ми, слуги Бога неба і землі, відбудовуємо дім, який був побудований багато років тому. Його побудував і завершив великий цар Ізра́їля. 12 Та оскільки наші батьки прогнівили небесного Бога, він віддав їх у руки халде́я, вавилонського царя Навуходоно́сора, який зруйнував цей дім і забрав народ у неволю до Вавилона. 13 Проте в перший рік свого правління вавилонський цар Кір видав указ про відбудову Божого дому. 14 Крім того, цар Кір взяв з вавилонського храму золотий і срібний посуд Божого дому, який Навуходоно́сор забрав з храму в Єрусалимі та перевіз до храму у Вавилоні. Цей посуд дали Шешбацца́ру, чоловіку, якого Кір зробив намісником. 15 Кір сказав йому: «Візьми цей посуд та віднеси в храм, що в Єрусалимі, і нехай Божий дім відбудують на його колишньому місці». 16 Тоді цей Шешбацца́р прийшов до Єрусалима і заклав фундамент Божого дому, і його відбудовують аж дотепер, але ще не закінчили”.
17 Тож, якщо ти, ца́рю, вважаєш за слушне, накажи пошукати в царській скарбниці Вавилона та з’ясувати, чи справді цар Кір видав указ відбудувати Божий дім в Єрусалимі, і нехай цар повідомить нам про своє рішення у цій справі».
Розділ 6
1 Тоді цар Дарій видав наказ пошукати в архівах, де зберігалися скарби Вавилона. 2 І знайшли сувій у цитаделі в Екбата́ні, що у провінції Мідія, а в ньому було написано:
3 «У перший рік свого царювання Кір видав такий указ стосовно Божого дому, що в Єрусалимі: “Нехай буде відбудований цей дім, щоб у ньому приносили жертви, і нехай буде покладено його фундамент. Будівля має бути 60 ліктів заввишки і 60 ліктів завширшки. 4 Стіни хай будуть викладені з трьох рядів величезного каміння і одного ряду брусів; а витрати покриє царський дім. 5 Нехай золоті і срібні посудини з Божого дому, які Навуходоно́сор забрав з храму в Єрусалимі й перевіз до Вавилона, будуть повернуті на їхнє місце у храм в Єрусалимі і поставлені у Божому домі”».
6 «Отже, наміснику Заріччя Таттена́ю, Шета́р-Бозена́ю і ви, їхні товариші, підвладні намісники Заріччя, тримайтеся від будівництва подалі. 7 Не перешкоджайте будувати цей Божий дім. Намісник юдеїв і їхні старійшини відбудують його на колишньому місці. 8 Крім того, я видаю указ про те, що́ ви маєте зробити для юдейських старійшин, аби вони відбудували Божий дім. Необхідні кошти слід завжди і без зволікань видавати цим чоловікам з царської скарбниці, а саме з податків із Заріччя. 9 І давайте їм усе, що потрібно: молодих биків, баранів та ягнят для цілопалень небесному Богові, а також пшеницю, сіль, вино та олію. Що тільки скажуть вам єрусалимські священики, видавайте постійно, день у день, і беззастережно, 10 аби вони невпинно приносили жертви, приємні небесному Богові, і молилися за життя царя та його синів. 11 І я наказую, що порушника цієї постанови слід покарати так: з його дому хай витягнуть балку і повісять його на ній, а сам дім хай обернуть у громадський туалет. 12 Бог же, який вчинив так, щоб ім’я його перебувало в його домі, повалить і знищить усякого царя й народ, котрий наважиться порушити цей указ і зруйнує Божий дім в Єрусалимі. Цей указ видаю я, Дарій. Виконати його негайно!»
13 Тож намісник Заріччя Таттена́й, Шета́р-Бозена́й та їхні товариші відразу зробили все так, як наказав цар Дарій. 14 А юдейські старійшини, заохочені пророкуванням Огі́я і Заха́рія, онука Іддо́, будували, і робота їхня успішно просувалася. Зрештою вони побудували й закінчили цей дім за наказом Бога Ізра́їлевого і за наказами Кіра, Дарія та перського царя Артаксе́ркса. 15 А завершили вони Божий дім у шостий рік царювання Дарія, у третій день місяця ада́ра.
16 Тоді ізраїльтяни, священики, левіти і решта колишніх вигнанців, радіючи, провели присвячення Божого дому. 17 Під час присвячення Божого дому вони принесли в жертву 100 биків, 200 баранів та 400 ягнят. Склали вони також приношення за гріх усього Ізра́їля — 12 козлів за кількістю ізра́їльських племен. 18 І призначили священиків за їхніми групами та левітів за їхніми групами для служіння Богові в Єрусалимі, як і написано в книзі Мойсея.
19 А 14-го дня першого місяця колишні вигнанці відзначили Пасху. 20 Священики та левіти всі до одного очистилися, і всі були чисті. Вони закололи пасхальну жертву для всіх колишніх вигнанців, для своїх братів-священиків і для себе самих. 21 І споживали її ізраїльтяни, які повернулися з вигнання, й усі, хто приєднався до них і відцурався нечистоти народів того краю, щоб поклонятися Єгові, Богу Ізра́їля. 22 Після цього вони сім днів з радістю відзначали Свято прісного хліба, бо Єгова їх потішив і прихилив до них серце ассирійського царя, який підтримав їх у роботі над домом правдивого Бога — Бога Ізра́їлевого.
Розділ 7
1 Згодом, за правління перського царя Артаксе́ркса, повернувся Е́здра. Він був сином Сера́ї, сина Азарі́ї, сина Хілкі́ї, 2 сина Шаллу́ма, сина Садо́ка, сина Ахіту́ва, 3 сина Амарі́ї, сина Азарі́ї, сина Мерайо́та, 4 сина Зерахі́ї, сина У́ззі, сина Бу́ккі, 5 сина Авішу́ї, сина Пінха́са, сина Елеаза́ра, сина Аарона, старшого священика. 6 Цей Е́здра вийшов з Вавилона. Він був переписувачем і добре знав Закон, який Єгова, Бог Ізра́їлів, дав через Мойсея. І цар задовольнив усі прохання Е́здри, бо на ньому перебувала рука його Бога, Єгови.
7 Сьомого року правління царя Артаксе́ркса пішли до Єрусалима декотрі ізраїльтяни, священики, левіти, співаки, вартові при брамах та храмові слуги. 8 П’ятого місяця сьомого року царя Артаксе́ркса Е́здра прийшов до Єрусалима. 9 Він вирушив з Вавилона першого дня першого місяця, а прибув до Єрусалима першого дня п’ятого місяця, оскільки Бог підтримував його своєю доброю рукою. 10 Е́здра приготував своє серце, щоб досліджувати Закон Єгови, виконувати його і навчати в Ізра́їлі Божих постанов та присудів.
11 Ось копія листа, якого цар Артаксе́ркс дав Е́здрі — священику й переписувачу, знавцю заповідей та постанов Єгови для Ізра́їля:
12 «Артаксе́ркс, цар над царями, священику Е́здрі — переписувачу Закону небесного Бога. Великий мир тобі! Тож 13 я видаю такий указ: якщо хтось з ізраїльтян та з їхніх священиків і левітів, мешканців моєї держави, хоче йти з тобою до Єрусалима, нехай іде. 14 Бо ти посланий царем і його сімома радниками з’ясувати, чи Закон твого Бога, який у тебе, виконується в Юді та Єрусалимі, 15 і забрати срібло та золото, яке ми жертвуємо Ізра́їлевому Богові, котрий перебуває в Єрусалимі. 16 Візьми із собою і те срібло й золото, яке збереш з усієї провінції Вавилон, і дари, котрі народ та священики пожертвують для Божого дому, що в Єрусалимі. 17 І якнайшвидше купи за ті гроші биків, баранів, ягнят і все необхідне для хлібних приношень та виливних жертв і принеси на жертовник у домі вашого Бога в Єрусалимі.
18 А з рештою срібла та золота ти й твої брати зробіть те, що вважаєте за потрібне, згідно з волею вашого Бога. 19 Увесь посуд, який ти отримав для служіння своєму Богові, постав перед Богом в Єрусалимі. 20 А інші витрати на потреби дому твого Бога покриєш із царської скарбниці.
21 Я, цар Артаксе́ркс, наказую всім скарбникам Заріччя: виконуйте без зволікань будь-яке прохання Е́здри, священика і переписувача Закону небесного Бога, 22 навіть якщо він попросить 100 талантів срібла, 100 ко́рів пшениці, 100 ба́тів вина, 100 ба́тів олії та солі без міри. 23 Усе, що небесний Бог наказує стосовно дому небесного Бога, робіть з ревністю, щоб його гнів не запалився на царство царя і на його синів. 24 Також доводжу до вашого відома, що не дозволяється накладати жодного податку, данини чи мита на священиків, левітів, музикантів, вартових при дверях, храмових слуг і робітників, які служать при цьому Божому домі.
25 Ти ж, Е́здро, керуючись мудрістю, яку маєш від Бога, попризначай судових урядників та суддів, щоб вони повсякчас судили всіх мешканців Заріччя, які знають закони твого Бога. А якщо хтось не знає їх, то ви його навчіть. 26 Кожного, хто не дотримується Закону твого Бога і закону царя, негайно покарайте: чи смертю, чи вигнанням, чи штрафом, чи ув’язненням».
27 Хай лине хвала Єгові, Богу наших прабатьків, який поклав на серце царя думку про оздоблення дому Єгови в Єрусалимі! 28 А мені він виявив віддану любов, прихиливши до мене царя, його радників та усіх впливових князів царя, і я набрався відваги, бо на мені перебувала рука мого Бога Єгови. Тож я зібрав Ізра́їлевих провідників, щоб узяти їх з собою.
Розділ 8
1 А оце голови родів та родовід тих, хто за правління царя Артаксе́ркса вийшов зі мною з Вавилона: 2 із синів Пінха́са — Гершо́м, із синів Ітама́ра — Даниїл, із синів Давида — Хатту́ш, 3 із синів Шехані́ї, із синів Паро́ша — Заха́рій, а з ним у родовідному списку було 150 чоловіків, 4 із синів Паха́т-Моа́ва — Ельєгоена́й, син Зерахі́ї, і з ним 200 чоловіків, 5 із синів За́тту — Шехані́я, син Яхазії́ла, і з ним 300 чоловіків, 6 із синів Аді́на — Еве́д, син Йоната́на, і з ним 50 чоловіків, 7 із синів Ела́ма — Єша́я, син Ата́лії, і з ним 70 чоловіків, 8 із синів Шефаті́ї — Зеваді́я, син Михаїла, і з ним 80 чоловіків, 9 із синів Йоа́ва — Овді́й, син Єхії́ла, і з ним 218 чоловіків, 10 із синів Ба́ні — Шеломі́т, син Йосифі́ї, і з ним 160 чоловіків, 11 із синів Бева́я — Заха́рій, син Бева́я, і з ним 28 чоловіків, 12 із синів Азга́да — Йохана́н, син Гакката́на, і з ним 110 чоловіків, 13 із синів Адоніка́ма, які прийшли останніми,— Еліфеле́т, Єії́л, Шема́я, а з ними 60 чоловіків, 14 із синів Бігва́я — Ута́й і Завву́д, а з ними 70 чоловіків.
15 Я зібрав їх коло річки, яка впадає в Ага́ву, і там ми стояли табором три дні. Але коли я перевірив народ і священиків, то не знайшов серед них нікого з левітів. 16 Тож я послав людей за провідниками — Еліезе́ром, Арії́лом, Шема́єю, Елната́ном, Ярі́вом, Елната́ном, Ната́ном, Заха́рієм та Мешулла́мом, а також за наставниками — Йоярі́вом та Елната́ном. 17 Тоді я звелів їм піти у Касі́фію до Іддо́, тамтешнього провідника, і передати йому та його братам — храмовим слугам в Касі́фії, аби вони привели служителів для дому нашого Бога. 18 Оскільки ж Бог підтримував нас своєю доброю рукою, вони привели Шереве́ю, чоловіка розсудливого, який походив із синів Ма́хлі, онука Ле́вія, Ізра́їлевого сина, а з ним його синів та братів — усього 18 чоловіків. 19 Привели вони також Хашаві́ю, а з ним Єша́ю з синів Мера́рі, його братів та їхніх синів — усього 20 чоловіків. 20 А з храмових слуг, яких Давид і князі віддали на службу левітам,— 220 чоловіків. І всіх їх було згадано поіменно.
21 Тоді проголосив я біля річки Ага́ви піст, щоб ми впокорилися перед Богом і просили його захищати в дорозі нас, наших дітей і все наше майно. 22 Я соромився просити царя дати військо і кіннотників, аби вони захищали нас у разі нападу ворога, бо раніше ми сказали цареві: «Наш Бог захищає своєю доброю рукою всіх, хто шукає його, а тим, хто покидає його, він дає відчути свою силу і гнів». 23 Тож ми постили і молили Бога про захист, і він вислухав наші благання.
24 Потім я вибрав з-поміж старших священиків 12 — Шереве́ю, Хашаві́ю та 10 їхніх братів, 25 і віддав їм, зваживши, срібло, золото та різні речі — усе, що пожертвували для дому нашого Бога цар, його радники, князі й усі ізраїльтяни. 26 Отож я зважив і віддав їм 650 талантів срібла, 100 срібних речей вартістю 2 таланти, 100 талантів золота, 27 20 малих чаш із золота вартістю 1000 да́риків і 2 речі з найліпшої червонуватої міді, які цінувалися так, як золоті.
28 Тоді я сказав їм: «Ви святі для Єгови, і ті речі святі, а срібло і золото — це пожертва для Єгови, Бога ваших прабатьків. 29 Пильно стережіть їх, аж поки не зважите все це в Єрусалимі, в кімнатах дому Єгови, перед старшими священиками і левітами та перед князями Ізра́їлевих родів». 30 Отже, священики й левіти взяли срібло і золото та різні речі — все, що було зважене і віддане їм, щоб віднести в Єрусалим, до дому нашого Бога.
31 Зрештою 12-го дня першого місяця ми вирушили від річки Ага́ви до Єрусалима, а рука нашого Бога захищала нас, і він урятував нас від ворогів та від засідок на дорозі. 32 Тож ми прийшли в Єрусалим і були там три дні. 33 Четвертого дня ми зважили принесене срібло, золото й різні речі в домі нашого Бога та віддали Меремо́ту, синові священика Урі́ї, Елеаза́ру, синові Пінха́са, а також левітам Йозава́ду, синові Єшу́а, та Ноаді́ї, синові Бінну́я. 34 Все порахували і зважили, а тоді вагу всього записали. 35 І колишні вигнанці, які прийшли з неволі, склали цілопалення для Ізра́їлевого Бога: 12 биків за весь Ізра́їль, а також 96 баранів, 77 ягнят і 12 козлів як приношення за гріх — усе на цілопалення для Єгови.
36 Потім ми передали постанови царя його сатрапам та намісникам Заріччя, і ті підтримали народ і дім правдивого Бога.
Розділ 9
1 А після всього цього до мене підійшли князі і сказали: «Народ Ізра́їля і священики та левіти не відокремились від народів того краю та їхньої гидоти, від ханаа́нців, хетя́н, періззея́н, євусея́н, аммонітя́н, моавітя́н, єгиптян та аморея́н. 2 Вони взяли за дружин собі і своїм синам дочок з цих народів. Тож вони — святе потомство — змішалися з народами того краю. І найбільше винні у такій невірності князі та місцеві урядники».
3 Тільки-но я почув про це, то роздер на собі одяг і безрукавий халат, почав рвати волосся на голові й бороді та сидів сам не свій. 4 І, поки я сидів так аж до вечірньої хлібної жертви, до мене посходилися всі, кого огорнув благоговійний страх від слів Ізра́їлевого Бога про невірність колишніх вигнанців.
5 Коли ж настав час вечірньої хлібної жертви, я перестав упокорювати себе і підвівся, а тоді в роздертому одязі і безрукавому халаті впав навколішки й простяг руки до мого Бога Єгови. 6 Я сказав: «Мій Боже, мені соромно і ніяково піднімати обличчя до тебе. Боже мій, таж провин наших не злічити, вони сягнули нам понад голови, а наша вина — аж до самого неба. 7 Від днів наших прабатьків і донині на нас лежить тяжка вина, через наші провини ми, наші царі та священики були віддані в руки чужоземних царів: під вістря меча, в полон, на грабіж і ганьбу, як це видно сьогодні. 8 А тепер, наш Боже Єгово, ти ненадовго обдарував нас ласкою, бо дозволив урятуватись нашому останку і дав нам надійне пристановище у своєму святому місці, щоб наші очі засяяли, Боже наш, і щоб ми трохи ожили в неволі. 9 Бо хоча ми раби, але наш Бог не покинув нас у неволі, а обдарував відданою любов’ю, прихиливши до нас перських царів, щоб відновити наші сили, звести дім нашого Бога та відбудувати його руїни і щоб захистити нас кам’яною стіною в Юді та в Єрусалимі.
10 То що ж тепер скажемо, Боже наш? Ми покинули заповіді, 11 які ти дав через своїх слуг, пророків, говорячи: “Земля, яку ви йдете посісти,— нечиста, бо довколишні народи нечисті, у своїй нечистоті вони чинять гидоту і наповнили нею ту землю від краю до краю. 12 Не віддавайте своїх дочок їхнім синам та не беріть їхніх дочок своїм синам і ніколи не сприяйте їхньому миру й добробуту, і тоді ви зміцнієте, будете споживати плоди свого краю і візьмете його у володіння для своїх синів навіки”. 13 Тож невже після всього, що ми зазнали за свої злі вчинки й тяжку вину,— бо ти, Боже наш, не покарав нас за нашу провину, як ми заслуговували, та ще й врятував тих з нас, хто зараз тут, — 14 невже ми знову будемо порушувати твої заповіді й ріднитися з народами, що чинять таку гидоту? Хіба ти не розсердишся на нас так, що вже повністю знищиш нас і не залишиш ні останку, ні того, хто б врятувався? 15 Єгово, Боже Ізра́їля, ти праведний, тому останок нашого народу врятувався і дожив до цього дня. І ось ми перед тобою зі своєю провиною, хоча після такого неможливо стояти перед тобою».
Розділ 10
1 Коли Е́здра молився й зізнавався у гріхах, плачучи й лежачи ниць перед домом правдивого Бога, до нього посходилось дуже багато ізраїльтян — чоловіки, жінки та діти. Усі вони гірко плакали. 2 Тоді промовив Шехані́я, син Єхії́ла, що з синів Ела́ма: «Ми були невірні нашому Богові, бо одружувалися з чужинками, дочками народів того краю. І все ж Ізра́їль має надію. 3 А тепер складімо угоду з нашим Богом і пообіцяймо йому випровадити всіх тих дружин та їхніх дітей, як і постановив наш Бог Єгова й усі, хто має благоговійний страх перед його заповідями. Зробімо все по Закону. 4 Устань, бо за цю справу маєш взятися саме ти, а ми будемо з тобою. Будь сильним і дій».
5 Тоді Е́здра підвівся і звелів старшим священикам, левітам та всьому Ізра́їлю поклястися, що вони виконають усе сказане. І вони поклялися. 6 Після цього Е́здра пішов від дому правдивого Бога до кімнати Єгохана́на, сина Еліаші́ва. Але, увійшовши туди, він нічого не їв і не пив води, бо тужив через невірність тих, хто повернувся з вигнання.
7 Потім по всій Юді та Єрусалиму оголосили, щоб усі колишні вигнанці зібралися в Єрусалимі. 8 Тоді князі й старійшини постановили: хто не прийде за три дні, його позбавлять усього майна, а самого його вилучать зі збору вигнанців. 9 Тож усі чоловіки з племені Юди та Веніями́на зібралися в Єрусалимі за три дні, тобто 20-го дня дев’ятого місяця. І весь народ сидів на подвір’ї дому правдивого Бога, тремтячи через усе, що відбувалося, а також від сильного дощу.
10 Тоді священик Е́здра встав і сказав: «Ви були невірними, бо одружувалися з чужинками, і цим ще більше обтяжили вину Ізра́їля. 11 Тому визнайте свої гріхи перед Єговою, Богом ваших прабатьків, і виконайте його волю. Відокремтеся від народів того краю і своїх дружин-чужинок». 12 На це весь збір відповів гучним голосом: «Ми зобов’язані зробити все так, як ти кажеш. 13 Але людей тут багато і тепер пора дощів, тому нам важко стояти надворі; та й справа ця затягнеться не на день і не на два, бо через свій бунт ми дуже згрішили. 14 Тож просимо: нехай наші князі представляють цілий збір і хай у призначений час приходять з наших міст усі чоловіки, які одружилися з чужинками, а з ними приходитимуть старійшини й судді їхнього міста, аж поки ця справа не вирішиться до кінця і поки ми не відвернемо від себе Божого палючого гніву».
15 Але Йоната́н, син Асаї́ла, і Яхзе́я, син Ті́кви, виступили проти цього, і їх підтримали левіти Мешулла́м і Шаббета́й. 16 Проте колишні вигнанці зробили те, про що домовились: першого дня 10-го місяця священик Е́здра і всі голови родів, всі поіменно, зібралися окремо, щоб розглянути цю справу, 17 і до першого дня першого місяця вони розглянули справи всіх чоловіків, які одружилися з чужинками. 18 І з’ясувалось, що з чужинками одружилися деякі сини священиків: з синів Єшу́а, сина Єгоцада́ка, та його братів — Маасе́я, Еліезе́р, Ярі́в і Гедалі́я. 19 Але вони пообіцяли випровадити своїх дружин і за свою вину принести в жертву барана з отари.
20 З синів Імме́ра — Хана́ні та Зеваді́я, 21 з синів Харі́ма — Маасе́я, Ілля, Шема́я, Єхії́л та Уззі́я, 22 з синів Пашху́ра — Еліоена́й, Маасе́я, Ізмаї́л, Нетане́ль, Йозава́д та Елеа́са, 23 з левітів — Йозава́д, Ші́м’ї і Кела́я (тобто Келі́та), Петагі́я, Юда і Еліезе́р, 24 зі співаків — Еліаші́в, а з вартових при брамах — Шаллу́м, Теле́м та У́рі.
25 З решти ізраїльтян, з синів Паро́ша — Рамі́я, Їззі́я, Малкі́я, Міями́н, Елеаза́р, Малкі́я і Бена́я, 26 з Ела́мових синів — Маттані́я, Заха́рій, Єхії́л, А́вді, Єремо́т та Ілля, 27 з синів За́тту — Еліоена́й, Еліаші́в, Маттані́я, Єремо́т, Зава́д та Азі́за, 28 з синів Бева́я — Єгохана́н, Ханані́я, Забба́й і Атла́й, 29 з синів Ба́ні — Мешулла́м, Маллу́х, Ада́я, Яшу́в, Шеа́л і Єремо́т, 30 з синів Паха́т-Моа́ва — А́дна, Кела́л, Бена́я, Маасе́я, Маттані́я, Бецале́ль, Бінну́й і Манасі́я, 31 з синів Харі́ма — Еліезе́р, Їшші́я, Малкі́я, Шема́я, Шімео́н, 32 Веніями́н, Маллу́х і Шемарі́я, 33 з синів Хашу́ма — Маттена́й, Матта́тта, Зава́д, Еліфеле́т, Єрема́й, Манасі́я і Ші́м’ї, 34 з синів Ба́ні — Маада́й, Амра́м, Уї́л, 35 Бена́я, Беде́я, Келу́гу, 36 Вані́я, Меремо́т, Еліаші́в, 37 Маттані́я, Маттена́й і Яаса́й, 38 з синів Бінну́я — Ші́м’ї, 39 Шелемі́я, Ната́н, Ада́я, 40 Махнадва́й, Шаша́й, Шара́й, 41 Азаре́ль, Шелемі́я, Шемарі́я, 42 Шаллу́м, Амарі́я та Йосип 43 і з синів Не́во — Єії́л, Маттіті́я, Зава́д, Зеві́на, Ядда́й, Йоі́л і Бена́я. 44 Усі вони взяли собі дружин-чужинок, але випровадили їх разом із синами.
