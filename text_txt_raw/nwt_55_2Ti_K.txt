ДРУГИЙ ЛИСТ ДО ТИМОФІЯ
КОРОТКИЙ ЗМІСТ
Розділ 1
	Привітання (Вірші 1,2)
	Павло дякує Богу за віру Тимофія (Вірші 3–5)
	«Розпалюй, наче вогонь, дар Божий» (Вірші 6–11)
	Тримайся здорових слів (Вірші 12–14)
	Друзі і вороги Павла (Вірші 15–18)
Розділ 2
	Передавай звістку підготовленим людям (Вірші 1–7)
	Страждання за добру новину (Вірші 8–13)
	Правильно послуговуйся Божим словом (Вірші 14–19)
	Утікай від бажань, властивих молоді (Вірші 20–22)
	Як поводитися з противниками (Вірші 23–26)
Розділ 3
	Скрутні часи в останні дні (Вірші 1–7)
	З точністю наслідуй Павла (Вірші 8–13)
	«Перебувай у тому, чого навчився» (Вірші 14–17)
		«Усе Писання натхнене Богом» (Вірш 16)
Розділ 4
	«Старанно виконуй своє служіння» (Вірші 1–5)
		Невідкладно проповідуй слово (Вірш 2)
	«Я вів добру боротьбу» (Вірші 6–8)
	Особисті прохання (Вірші 9–18)
	Завершальні вітання (Вірші 19–22)
Кінець короткого змісту
Розділ 1
1 Павло, який з Божої волі став апостолом Христа Ісуса згідно з обіцянкою життя, яке можна отримати через Христа Ісуса, 2 до Тимофія, улюбленої дитини.
Нехай з тобою буде незаслужена доброта, милосердя і мир від Бога, нашого Батька, і від Христа Ісуса, нашого Господа.
3 Дякую Богові, якому я з чистим сумлінням служу подібно до моїх прабатьків. Я безперестанку згадую тебе у своїх благаннях ніч і день. 4 Пригадуючи твої сльози, я прагну побачити тебе, щоб сповнитись радістю. 5 Я пам’ятаю твою нелицемірну віру, яка була спочатку у твоєї бабусі Лої́ди і матері Євни́кії і яку, впевнений, ти маєш і далі.
6 Тож нагадую тобі: розпалюй, наче вогонь, дар Божий, який ти отримав завдяки тому, що я поклав на тебе руки. 7 Адже Бог дав нам не дух боягузтва, а дух сили, любові й розсудливості. 8 Тому не соромся ані свідчення про нашого Господа, ані мене, ув’язненого заради нього. Натомість будь готовий зносити лихо за добру новину, покладаючись на силу від Бога. 9 Він врятував нас і покликав святим покликанням не за наші вчинки, а відповідно до свого наміру та незаслуженої доброти, яку ми отримали через Христа Ісуса ще до прадавніх часів. 10 Тепер же вона стала очевидною через виявлення нашого Спасителя, Христа Ісуса, який покінчив зі смертю і за допомогою доброї новини пролив світло на життя й нетлінність. 11 І для проголошення цієї новини я призначений проповідником, апостолом та вчителем.
12 Саме тому я зношу ці страждання, але не соромлюсь, бо знаю того, в кого повірив. Я впевнений: він зможе до того дня оберігати все, що я залишив під його опіку. 13 Продовжуй триматися зразка здорових слів, почутих від мене, з вірою і любов’ю, які ми маємо завдяки єдності з Христом Ісусом. 14 Той скарб, що тобі довірено, охороняй за допомогою святого духу, який перебуває в нас.
15 Ти знаєш, що в провінції Азія всі відвернулись від мене, у тому числі Фіге́л та Гермоге́н. 16 Хай Господь обдарує милосердям домашніх Онисифо́ра, бо він часто приносив мені відсвіження і не соромився моїх в’язничних ланцюгів. 17 Навпаки, коли він був у Римі, то зробив усе можливе, щоб знайти мене, і знайшов. 18 Нехай Господь дозволить йому в той день отримати милосердя Єгови. А про всю допомогу, яку він надавав мені в Ефе́сі, ти й сам добре знаєш.
Розділ 2
1 Отже, ти, дитино моя, і далі черпай силу в незаслуженій доброті, яку приносить єдність з Христом Ісусом. 2 Те, що ти чув від мене і що підтвердили багато свідків, передавай вірним людям, котрі у свою чергу будуть відповідно підготовлені, щоб навчати інших. 3 Як добрий воїн Христа Ісуса, будь готовий зносити лихо. 4 Жоден воїн не починає займатися життєвими справами, які приносять прибуток, якщо хоче отримати схвалення того, хто взяв його на військову службу. 5 Навіть в іграх, коли людина змагається не за правилами, то не отримує вінка. 6 Рільникові, який важко працює, належить першому спожити плоди. 7 Постійно роздумуй над моїми словами, і Господь обов’язково дасть тобі в усьому розуміння.
8 Пам’ятай, що, згідно з доброю новиною, яку я проповідую, Ісус Христос воскрес із мертвих і був потомком Давида. 9 Заради цієї новини я страждаю і мене ув’язнено, як злочинця. Проте Боже слово не ув’язниш. 10 Саме тому я далі в усьому зберігаю витривалість заради обранців, щоб вони теж отримали спасіння через Христа Ісуса, а також вічну славу. 11 Гідними довір’я є такі слова: якщо ми померли разом з ним, то, безсумнівно, разом будемо й жити; 12 якщо залишаємось витривалими, то разом з ним будемо й царювати; якщо ж зречемось його, то і він зречеться нас. 13 І якщо ми невірні, то він залишається вірним, бо не може зректися самого себе.
14 Постійно нагадуй їм про це і навчай їх перед Богом не сперечатись про слова, бо такі суперечки не приносять жодної користі, а лише завдають шкоди тим, хто слухає. 15 Роби все можливе, щоб показати себе перед Богом людиною, гідною схвалення, працівником, якому немає чого соромитися і який правильно послуговується словом правди. 16 А пусту балаканину, яка опоганює святе, відкидай, бо через неї дедалі більше зростатиме безбожність. 17 Їхнє слово буде ширитися, як гангрена. До них належать Гімене́й та Філе́т. 18 Ці чоловіки відступили від правди, кажучи, що воскресіння вже відбулось, і руйнують віру декотрих. 19 Однак Бог заклав міцну основу, вона стоїть непорушно і має на собі, немов печатку, такі слова: «Єгова знає тих, хто належить йому» і «Нехай кожен, хто кличе ім’я Єгови, відкине неправедність».
20 У великому домі є не лише золоті й срібні посудини, а й дерев’яні та глиняні, одні для почесного вжитку, інші для непочесного. 21 Тож якщо хтось тримається подалі від цих інших посудин, то сам буде знаряддям для почесного вжитку — освяченим, корисним для свого власника, приготовленим для кожного доброго діла. 22 Тому втікай від бажань, властивих молоді; натомість намагайся йти шляхом праведності, віри, любові та миру разом з тими, хто з чистим серцем кличе Господа.
23 Крім того, відкидай безглузді й беззмістовні суперечки, адже сам розумієш, що вони закінчуються сварками. 24 Рабові ж Господньому не потрібно сваритися. Навпаки, він має бути з усіма люб’язний, підготовлений, щоб навчати інших, повинен панувати над собою, коли його кривдять, 25 і з лагідністю повчати тих, хто налаштований недоброзичливо. Можливо, Бог дозволить їм покаятись, і вони здобудуть точне знання правди. 26 Тоді вони отямляться і вирвуться з пастки Диявола, бо зрозуміють, що він зловив їх живцем, щоб вони виконували його волю.
Розділ 3
1 Тож знай, що в останні дні прийдуть скрутні часи, коли жити буде дуже важко. 2 Бо люди будуть самолюбними, грошолюбними, хвалькуватими, пихатими, сповненими зневаги, неслухняними батькам, невдячними. Вони не виявлятимуть відданості 3 і природної любові, будуть незговірливими, наклепниками, а також позбавленими самовладання і агресивними, не любитимуть великодушності, 4 крім того, будуть зрадниками, свавільними, гордими, вони любитимуть задоволення, а не Бога 5 і матимуть вигляд побожності, але зречуться її сили. Відвертайся від таких. 6 З-посеред таких людей з’являються чоловіки, котрі хитро проникають у сім’ї та роблять своїми полонянками слабих, обтяжених гріхами жінок, що піддаються різним бажанням 7 та постійно вчаться, але ніяк не можуть набути точного знання правди.
8 І як Я́нній та Я́мврій противилися Мойсею, так і ці люди противляться правді. Розум їхній повністю зіпсований, і, коли говорити про віру, вони не заслуговують схвалення. 9 А втім, вони більше нічого не досягнуть, бо їхнє безумство стане явним для всіх, як було з тими двома чоловіками. 10 Ти ж з точністю наслідуєш мене в навчанні і способі життя, маєш таку саму мету, віру, терпеливість, любов, витривалість, 11 знаєш про переслідування і страждання, які мені довелося пережити в Антіо́хії, Іко́нії та Лі́стрі. Я стійко зносив ці переслідування, і з усіх них Господь мене врятував. 12 По суті, всі, хто хоче виявляти відданість Богу і жити в єдності з Христом Ісусом, також будуть переслідувані. 13 А лихі люди і обманщики чинитимуть дедалі більше зло. При цьому вони вводитимуть в оману інших і самі будуть введені в оману.
14 Однак ти перебувай у тому, чого навчився і в чому тебе переконали, бо ти знаєш, від кого навчився, 15 та пам’ятаєш, що від самого народження ти обізнаний зі святими писаннями. Вони можуть зробити тебе мудрим, і ти отримаєш спасіння через віру в Христа Ісуса. 16 Усе Писання натхнене Богом і корисне для того, щоб навчати, докоряти, виправляти і повчати в праведності, 17 завдяки чому Божа людина буде в усьому вправна й цілковито споряджена до кожного доброго діла.
Розділ 4
1 З усією серйозністю наказую тобі перед Богом та Христом Ісусом, який має судити живих і мертвих, через виявлення Христа і його Царство: 2 проповідуй слово, роби це невідкладно як у сприятливий, так і у важкий час, докоряй, напучуй, настійно заохочуй і при цьому повною мірою виявляй терпеливість та послуговуйся мистецтвом навчати. 3 Бо настане час, коли люди будуть нетерпимі до здорового вчення. Керуючись власними бажаннями, вони збиратимуть довкола себе вчителів, які б влещували їм вуха, 4 і відвернуться від правди та будуть слухати байки. 5 Ти ж зберігай тверезість у всьому, стійко знось труднощі, займайся працею проповідника доброї новини, старанно виконуй своє служіння.
6 Бо я вже виливаюсь, немов виливна жертва, і час мого визволення неминуче наближається. 7 Я вів добру боротьбу, у забігу досягнув фінішу, віру зберіг. 8 Відтепер на мене чекає вінок праведності, яким Господь, праведний суддя, винагородить мене того дня, і не лише мене, але й усіх, хто полюбив його виявлення.
9 Зроби все можливе, щоб прийти до мене якнайшвидше, 10 бо Дима́с, полюбивши теперішній світ, покинув мене і пішов у Фессало́ніки. Криске́нт пішов у Гала́тію, а Тит — у Далма́цію. 11 Тільки Лука залишився зі мною. Приведи із собою Марка, бо я потребую його допомоги в служінні. 12 А Ти́хика я відправив до Ефе́са. 13 Коли будеш іти до мене, принеси накидку, яку я залишив у Карпа в Троа́ді, а також сувої, особливо пергаменти.
14 Олександр, мідник, заподіяв мені багато кривди, але Єгова відплатить йому за його вчинками. 15 Стережися його і ти, бо він дуже противився нашим словам.
16 Під час мого першого захисту ніхто не став на мій бік, але всі вони покинули мене. Хай на них не ляже відповідальність за це. 17 Однак Господь стояв поряд зі мною і давав мені силу, щоб через мене праця проповідування була виконана до кінця та щоб усі народи почули цю звістку; і я був врятований з лев’ячої пащі. 18 Господь мене врятує від усякого зла і дасть спасіння, щоб я був у його небесному Царстві. Йому слава на віки вічні. Амінь.
19 Передай вітання При́сці й Аки́лі та домашнім Онисифо́ра.
20 Ера́ст залишився в Кори́нфі, а Трохим захворів, тож я не взяв його з собою, коли пішов з Міле́та. 21 Зроби все можливе, щоб прийти до зими.
Передає тобі вітання Евву́л, а також Пуд, Лин, Клавдія та всі брати.
22 Господь нехай буде з духом, який ти виявляєш. Хай з вами буде його незаслужена доброта.
