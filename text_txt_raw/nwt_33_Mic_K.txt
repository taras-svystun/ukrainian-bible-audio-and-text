КНИГА МИХЕЯ
КОРОТКИЙ ЗМІСТ
Розділ 1
	Присуд Самарії та Юді (вірші 1–16)
		Бунт і гріхи призводять до лиха (вірш 5)
Розділ 2
	Горе кривдникам! (вірші 1–11)
	Ізраїль буде знову зібраний (вірші 12,13)
		У краї гомонітимуть люди (вірш 12)
Розділ 3
	Провідників і пророків засуджено (вірші 1–12)
		Михей сповнився сили завдяки духу Єгови (вірш 8)
		Священики навчають за гроші (вірш 11)
		Єрусалим обернеться в руїни (вірш 12)
Розділ 4
	Гора Єгови піднесеться (вірші 1–5)
		Мечі на лемеші (вірш 3)
		«Будемо ходити в ім’я Єгови» (вірш 5)
	Відновлений Сіон зміцниться (вірші 6–13)
Розділ 5
	Правитель над усією землею (вірші 1–6)
		Походить з Віфлеєма (вірш 2)
	Останок буде як роса, як лев (вірші 7–9)
	Землю буде очищено (вірші 10–15)
Розділ 6
	Бог судиться з Ізраїлем (вірші 1–5)
	Чого вимагає Єгова? (вірші 6–8)
		Справедливість, відданість, скромність (вірш 8)
	Вина Ізраїля і покарання (вірші 9–16)
Розділ 7
	Моральний занепад Ізраїля (вірші 1–6)
		Вороги — домашні (вірш 6)
	«З готовністю чекатиму» (вірш 7)
	Божий народ виправдано (вірші 8–13)
	Молитва Михея і хвала Богу (вірші 14–20)
		Відповідь Єгови (вірші 15–17)
		Чи є такий Бог, як Єгова? (вірш 18)
Кінець короткого змісту
Розділ 1
1 Слово, яке Єгова промовив через Михе́я з Мореше́та за днів юдейських царів Йота́ма, Аха́за та Єзекі́ї. Це слово Михе́й почув у видінні про Сама́рію та Єрусалим:
2 «Послухайте, всі народи!
Почуй, земле і все, що тебе наповнює!
Хай Всевладний Господь Єгова буде за свідка проти вас,
нехай свідчить Єгова зі свого святого храму.
3 Бо Єгова виходить з місця свого перебування,
він зійде і буде топтати земні вершини.
4 Гори розтопляться під ним,
а долини розділяться,
як віск від вогню,
як води, що спадають зі стрімкої кручі.
5 Усе це станеться через бунт Якова,
через гріхи Ізра́їля.
Хто ж винен у бунті Якова?
Хіба не Сама́рія?
І хто збудував у Юді священні узвишшя?
Хіба не Єрусалим?
6 Я оберну Сама́рію на купу руїн у полі,
і на її місці розводитимуть виноградники.
Її каміння я скину в долину
та оголю її основи.
7 Усіх її різьблених ідолів я розтрощу,
всі подарунки, які вона отримала за свої послуги, спалю у вогні,
а всіх ідолів знищу.
Вона назбирала це з плати за проституцію,
і все це заберуть, щоб платити іншій проститутці».
8 Тому я буду голосити й ридати,
буду ходити роздягнений і босий,
буду завивати, як шакал,
і тужливо кричати, як страус.
9 Бо рана Сама́рії невигойна,
вона поширилась аж до Юди,
дійшла до брами мого народу, до Єрусалима.
10 «Не розголошуйте про це в Га́ті
і не плачте.
У Бет-А́фрі качайтеся в поросі.
11 Мешканці Шафі́ру, йдіть у вигнання нагі й осоромлені.
Мешканці Цаана́на не виходять зі свого міста.
Бет-Еце́л був для вас сховком, а тепер там лунатиме тільки ридання.
12 Мешканці Маро́та чекали добра,
але від Єгови прийшло лихо до єрусалимської брами.
13 Запрягайте баских коней у колісницю, мешканці Лахі́ша.
Ви втягнули у гріх сіонську дочку,
бо в ній бунтуються ізраїльтяни.
14 Тому ти, сіонська дочко, даси прощальні дари Мореше́т-Га́ту.
Усі доми Ахзі́ва стали оманою для Ізра́їлевих царів.
15 Мешканці Маре́ші, я приведу до вас завойовника.
Слава Ізра́їля дійде аж до Адулла́ма.
16 Поголи собі голову, зістрижи волосся, побиваючись за своїми любими дітьми.
Зроби собі лисину, як в орла,
бо їх забрали від тебе у вигнання».
Розділ 2
1 «Горе тим, хто на ложі своєму замишляє кривду
і складає злі задуми!
На світанку вони здійснюють свої плани,
бо це їм під силу.
2 Забажають собі полів — і захоплюють їх,
забажають домів — і забирають.
Вдаючись до шахрайства, вони віднімають у людини її будинок,
привласнюють собі її спадщину.
3 Тому так говорить Єгова:
“Проти цього роду я задумую лихо, якого вам не уникнути,
і ви більше не будете ходити гордовито, бо настане час лиха.
4 У той день про вас розповідатимуть глузливу притчу.
Будуть вас гірко оплакувати,
приговорюючи: «Нас цілковито спустошили!
Частку, якою володів наш народ, він віддає іншим, забирає від нас!
Він роздає наші поля невірним людям».
5 Тому в зборі Єгови у тебе вже не буде нікого, хто б вимірював землю шнуром,
щоб розподілити її.
6 «Перестаньте проповідувати! — проповідують вони.—
Хай вони про це не проповідують!
Нас не спіткає приниження!»
7 Нащадки Якова, хіба ви не кажете:
«Невже дух Єгови став нетерпеливим?
Невже це Божі діла?»
Хіба мої слова не приносять добра тим, хто ходить у праведності?
8 Але згодом мій народ повстав, наче ворог.
Ви, не криючись, здираєте коштовні прикраси разом з одягом у тих,
хто йде собі спокійно, як той воїн, що повертається з війни.
9 Жінок мого народу ви проганяєте з їхніх затишних домів,
а в дітей їхніх назавжди забираєте мої величні благословення.
10 Уставайте і йдіть, бо цей край більше не є місцем спокою.
Через нечистоту він зазнає́ знищення, болісного знищення.
11 Якщо чоловік женеться за вітром та обманом і брехливо каже:
«Я пророкуватиму вам про вино і п’янкий напій»,
то він стає пророком для цього народу.
12 Я позбираю всіх твоїх нащадків, Якове,
неодмінно позбираю останок Ізра́їля.
Я їх об’єднаю, як овець у кошарі,
як отару на пасовищі,
і там гомонітимуть люди”.
13 Попереду них піде той, хто зробить пролом,
і вони розширять його. Вони пройдуть через браму і вийдуть крізь неї.
Їхній цар піде перед ними,
а Єгова очолить їх».
Розділ 3
1 Я сказав: «Голови нащадків Якова
і правителі Ізра́їля, послухайте, будь ласка!
Хіба не ви маєте знати, що таке справедливість?
2 Але ви ненавидите добро і любите зло,
здираєте шкіру з мого народу й відриваєте м’ясо від його кісток.
3 Ви їсте м’ясо мого народу,
здираєте з нього шкіру,
трощите кістки і розбираєте його,
як тушу для казана і м’ясо для котла.
4 Тоді ви будете волати до Єгови по допомогу,
але він не відповість.
Він сховає від вас своє обличчя,
бо ви чините зло.
5 Пророки зводять мій народ на хибний шлях,
проголошують мир, коли гризуть зубами,
і проголошують війну тому, хто не покладе їм нічого до рота. Тому Єгова говорить про них:
6 “Для вас настане ніч, і не буде видінь;
вас огорне темрява, і не буде ворожіння.
Над пророками зайде сонце,
і день для них потемніє.
7 Тоді провидці будуть засоромлені
і ворожбити розчаруються.
Усі вони закриють собі вуса,
бо відповіді від Бога не буде”».
8 Я ж завдяки духу Єгови сповнився сили,
справедливості й хоробрості,
щоб говорити Якову про його провину, Ізра́їлю про його гріх:
9 «Прошу, послухайте це, голови нащадків Якова
і правителі Ізра́їля!
Ви відчуваєте огиду до справедливості, викривляєте все пряме
10 і будуєте Сіон на крові, а Єрусалим на неправедності.
11 Його провідники судять за хабара,
священики навчають за плату,
а пророки ворожать за гроші.
При цьому вони покладаються на Єгову і кажуть:
“Хіба Єгова не з нами?
Не спіткає нас лихо!”
12 Тому через вас
Сіон буде зораний, як поле,
Єрусалим обернеться в руїни,
і гора Дому поросте лісом».
Розділ 4
1 Наприкінці днів
гора дому Єгови
буде міцно поставлена над вершинами гір.
Вона піднесеться вище пагорбів,
і до неї потечуть народи.
2 Тоді люди з багатьох народів підуть і скажуть:
«Прийдіть, зійдімо на гору Єгови,
до дому Бога Яковового.
Він навчить нас своїх доріг,
і ми будемо ходити його стежками».
Бо вийде закон із Сіону
і слово Єгови з Єрусалима.
3 Він розсудить численні народи
і розв’яже проблеми, що торкаються могутніх далеких народів.
Вони перекують мечі на лемеші,
а списи на серпи.
Не підійме меча народ на народ,
і більше не будуть учитися воювати.
4 Тоді кожен сидітиме під своєю виноградною лозою та під своїм фіговим деревом,
і ніхто не буде їх лякати,
бо це прорік своїми устами Єгова, Бог військ.
5 Усі народи ходитимуть в ім’я свого бога,
а ми будемо ходити в ім’я Єгови, нашого Бога, повік-віків.
6 «Того дня,— промовляє Єгова,—
я позбираю кульгавий народ,
зберу разом народ розпорошений
і тих, на кого навів лихо.
7 Я збережу останок кульгавого народу
і зроблю вигнанців могутнім народом.
Єгова буде їхнім царем і царюватиме на горі Сіон
відтоді й повік.
8 А до тебе, вежо отари,
пагорб сіонської дочки,
неодмінно повернеться влада, яка була в тебе на початку, —
царство, що належить дочці Єрусалима.
9 Чому ж ти так голосно кричиш?
Хіба ти не маєш царя?
Хіба загинув твій радник,
що тебе охопили муки, немов породіллю?
10 Дочко Сіону, звивайся від болю і стогни,
наче та породілля,
бо ти вийдеш з міста і житимеш у полі.
Ти дійдеш аж до Вавилона
і там будеш визволена.
Там Єгова викупить тебе з рук ворогів.
11 І зберуться проти тебе численні народи,
які скажуть: “Нехай Сіон буде опоганений,
хай ми побачимо це на власні очі”.
12 Але вони не знають думок Єгови,
не розуміють його наміру.
Він позбирає їх, як збирають та зносять на тік снопи вижатої пшениці.
13 Уставай і молоти, дочко Сіону,
бо я оберну твої роги на залізо,
а копита на мідь,
і ти розтовчеш численні народи.
Ти захопиш їхні статки, здобуті нечесно, і присвятиш їх Єгові,
їхнє багатство присвятиш правдивому Господу всієї землі».
Розділ 5
1 «А тепер, оточене місто,
ти робиш на собі порізи.
Ворог взяв нас в облогу.
Суддю Ізра́їля б’ють палицею по щоці.
2 Віфлеєме Ефра́то,
ти надто малий, щоб належати до числа міст Юди,
але са́ме з тебе вийде той, хто буде правити в Ізра́їлі від мого імені,
той, хто походить з давніх часів, з днів прадавніх.
3 Бог покине їх до того часу,
поки породілля не народить.
І останок його братів повернеться до народу Ізра́їля.
4 Він встане і буде пасти їх з силою Єгови,
з величчю імені свого Бога Єгови.
Тоді вони житимуть у безпеці,
бо його правління пошириться аж до кінців землі.
5 І він принесе мир.
А коли ассирійці прийдуть у наш край і топтатимуть наші укріплені башти,
ми піднімемо проти них сімох пастирів, а то й вісьмох князів з-поміж людей.
6 Вони пастимуть мечем ассирійський край
і край Ні́мрода на його кордонах.
Він визволить нас від ассирійців,
коли вони вдеруться в наш край і топтатимуть наші землі.
7 А останок Якова буде серед численних народів
мов роса від Єгови
і мов сильна злива, яка зрошує траву
і якій не треба покладатися на людину
або чекати чогось від сина людського.
8 І буде останок Якова серед людей,
серед численних народів,
як лев між лісовими звірами.
Він буде як молодий лев між отарами овець,
який, проходячи, хапає їх та шматує,
і немає в них рятівника.
9 Якове, ти піднімеш руку над супротивниками,
і всі вороги твої будуть знищені».
10 «Того дня,— промовляє Єгова,—
я вигублю твоїх коней і розтрощу твої колісниці.
11 Міста у твоєму краї я зруйную
і повалю всі твої укріплення.
12 Я покінчу з чарами твоїми,
і більше в тебе не буде тих, хто займається магією.
13 Я знищу твоїх різьблених ідолів та священні стовпи,
і ти більше не будеш вклонятися витвору своїх рук.
14 Повириваю я твої священні палі
та винищу твої міста.
15 У гніві й люті я помщуся народам,
які не слухаються мене».
Розділ 6
1 Послухайте, будь ласка, що говорить Єгова!
Встаньте і розкажіть про свою судову справу перед горами,
хай пагорби почують ваш голос.
2 Гори, вислухайте судову справу Єгови,
вислухайте і ви, непорушні основи землі.
Адже Єгова судиться зі своїм народом,
з Ізра́їлем він буде вести спір:
3 «Народе мій, що я зробив тобі?
Чим я тебе втомив?
Свідчи проти мене.
4 Я ж вивів тебе з Єгипту,
викупив з дому рабства
і послав перед тобою Мойсея, Аарона й Міріа́м.
5 Народе мій, згадай, будь ласка, що́ пропонував моа́вський цар Бала́к
і що відповів йому Валаа́м, Бео́рів син.
Згадай, що́ відбувалося від Шитті́му до Гілга́ла,
і пізнай праведні діла Єгови».
6 З чим я стану перед Єговою?
З чим поклонюся Богові, який живе на висоті?
Чи стану перед ним з цілопаленнями,
з однорічними телятами?
7 Чи будуть Єгові до вподоби тисячі баранів
і десятки тисяч потоків олії?
Може, віддати первістка за свою провину,
плід моєї утроби за свій гріх?
8 Людино, він сказав тобі, що́ є добром.
Чого Єгова очікує від тебе?
Лише діяти справедливо, цінувати відданість
і скромно ходити зі своїм Богом.
9 Єгова звертається до міста,
і мудрі люди будуть боятися його імені.
Слухайте жезл і того, хто його призначив.
10 Чи скарби, набуті злочинами, ще лежать у домі грішника?
Чи там ще є ця гидота — неповна е́фа?
11 Хіба я можу бути чистим, якщо маю неточні терези
і торбину з фальшивими кам’яними гирями?
12 Багатії того міста невпинно чинять насилля,
жителі його говорять неправду,
і язик в їхніх устах брехливий.
13 «Я поб’ю тебе і завдам ран,
спустошу тебе за гріхи твої.
14 Ти будеш їсти, але не наситишся,
і ходитимеш з порожнім шлунком.
Ти будеш ховати свої речі, але не зможеш їх вберегти,
а те, що вбережеш, я віддам твоїм ворогам.
15 Посієш ти зерно, але нічого не пожнеш,
будеш топтати оливки, але не вживатимеш олії,
будеш чавити виноград, а вина з нього не питимеш.
16 Ви виконуєте постанови О́мрі, наслідуєте вчинки домашніх Аха́ва
і слухаєтесь їхніх порад.
За це я зроблю вас жахливим видовищем.
Кожен, хто погляне на мешканців міста, аж присвисне,
і народи будуть з вас глузувати».
Розділ 7
1 Горе мені! Я став немов той,
хто після збору врожаю літніх плодів
та дозбирування останніх ягід винограду
не знаходить уже ані грона, щоб з’їсти,
ані ранньої фіги, якої я так прагну.
2 На землі не стало відданих людей,
немає жодного праведного.
Кожен чатує, щоб пролити кров,
кожен полює на свого брата і розставляє на нього сітку.
3 Руками своїми вони вправно чинять зло.
Князь постійно чогось вимагає,
суддя просить хабара,
а видатний виявляє свої забаганки.
І вони провертають усе це разом.
4 Найкращий з них — мов тернина,
а найправедніший — гірший від колючого живоплоту.
Але прийде день, про який говорили ваші вартові,— день розплати.
Тоді вас охопить паніка.
5 Не вірте своєму приятелю,
не довіряйте близькому другові.
Пильнуй, що́ говориш жінці, яка лежить у твоїх обіймах.
6 Бо син зневажає батька,
дочка повстає проти матері,
а невістка — проти свекрухи.
Ворогами людині стали її ж домашні.
7 А я буду виглядати Єгову,
я з готовністю чекатиму Бога спасіння мого,
і мій Бог почує мене.
8 Не тішся, моя супротивнице!
Я впав, але неодмінно підведусь.
Я живу в темряві, але Єгова стане мені світлом.
9 Згрішив я проти Єгови,
тож буду зносити його гнів,
доки він не заступиться за мене і не встановить справедливості.
Він приведе мене до світла,
і я побачу його праведність.
10 Моя супротивниця також побачить,
і сором укриє її, ту, що казала:
«Де ж він, твій Бог Єгова?!»
Я на власні очі побачу її лихо.
Люди топтатимуть її, як болото на вулиці.
11 У день, коли будуватимуть твої кам’яні мури,
кордони твої будуть розширені.
12 Того дня до тебе звідусіль прийдуть люди:
з Ассирії та з єгипетських міст,
із земель, що простягаються від Єгипту аж до Ріки,
а також з усіх країв, які лежать між морями й горами.
13 Земля стане пусткою через своїх мешканців,
через усе, що вони накоїли.
14 Паси палицею народ свій, отару своєї власності,
отару, яка самітно жила в лісі, посеред саду.
Нехай вона пасеться в Баша́ні та в Гілеа́ді, як у давні дні.
15 «Я покажу вам щось дивовижне,
як за тих днів, коли ви виходили з єгипетського краю.
16 Народи побачать це і, попри свою могутність, засоромляться.
Вони затулять рукою свої уста,
і вуха їхні оглухнуть.
17 Вони лизатимуть порох, як змії,
і з тремтінням повиповзають зі своїх твердинь, як плазуни.
Вони зі страхом прийдуть до нашого Бога Єгови
і будуть боятися його».
18 Чи є такий Бог, як ти,
котрий прощає провини і пробачає переступи останку своєї власності?
Ти не будеш гніватися вічно,
бо охоче виявляєш віддану любов.
19 Ти знову змилосердишся над нами і переможеш наші провини.
Усі гріхи наші ти вкинеш у морську глибочінь.
20 Ти виявиш вірність Якову
і віддану любов Аврааму,
як і поклявся нашим прабатькам у дні стародавні.
