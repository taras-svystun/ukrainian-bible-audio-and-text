ПЕРША КНИГА ЦАРІВ
КОРОТКИЙ ЗМІСТ
Розділ 1
	Давид і Авішаг (вірші 1–4)
	Адонія прагне престолу (вірші 5–10)
	Натан і Вірсавія діють (вірші 11–27)
	Давид наказує помазати Соломона (вірші 28–40)
	Адонія тікає до жертовника (вірші 41–53)
Розділ 2
	Давид наставляє Соломона (вірші 1–9)
	Смерть Давида; Соломон на троні (вірші 10–12)
	Адонія гине через свій підступний задум (вірші 13–25)
	Цар виганяє Евіатара; Йоава вбивають (вірші 26–35)
	Шім’ї вбито (вірші 36–46)
Розділ 3
	Соломон одружується з дочкою фараона (вірші 1–3)
	Єгова з’являється Соломону уві сні (вірші 4–15)
		Соломон просить мудрості (вірші 7–9)
	Соломон розсуджує двох матерів (вірші 16–28)
Розділ 4
	Наближені Соломона (вірші 1–19)
	Добробут за правління Соломона (вірші 20–28)
		Безпека; кожен під своєю виноградною лозою (вірш 25)
	Соломонова мудрість (вірші 29–34)
Розділ 5
	Цар Хірам постачає будівельні матеріали (вірші 1–12)
	Соломон набирає робітників (вірші 13–18)
Розділ 6
	Соломон будує храм (вірші 1–38)
		Внутрішня кімната (вірші 19–22)
		Херувими (вірші 23–28)
		Різьблення, двері, внутрішнє подвір’я (вірші 29–36)
		Храм побудовано приблизно за сім років (вірші 37,38)
Розділ 7
	Палацовий комплекс Соломона (вірші 1–12)
	Хірам допомагає Соломону (вірші 13–47)
		Два мідні стовпи (вірші 15–22)
		Море, вилите з металу (вірші 23–26)
		Десять візків і умивальниці (вірші 27–39)
	Золоте приладдя готове (вірші 48–51)
Розділ 8
	Ковчег занесено в храм (вірші 1–13)
	Соломон звертається до народу (вірші 14–21)
	Молитва присвячення (вірші 22–53)
	Соломон благословляє народ (вірші 54–61)
	Жертви і свято присвячення (вірші 62–66)
Розділ 9
	Єгова знову з’являється Соломону (вірші 1–9)
	Соломонів дар царю Хіраму (вірші 10–14)
	Інші проекти Соломона (вірші 15–28)
Розділ 10
	Візит цариці Шеви (вірші 1–13)
	Соломонове багатство (вірші 14–29)
Розділ 11
	Дружини зводять Соломона (вірші 1–13)
	Противники Соломона (вірші 14–25)
	Єровоаму обіцяно 10 племен (вірші 26–40)
	Соломон помирає; Реговоам стає царем (вірші 41–43)
Розділ 12
	Сувора відповідь Реговоама (вірші 1–15)
	Повстання 10 племен (вірші 16–19)
	Єровоам стає царем Ізраїля (вірш 20)
	Реговоаму не слід воювати з Ізраїлем (вірші 21–24)
	Єровоам запроваджує поклоніння теляті (вірші 25–33)
Розділ 13
	Пророцтво про жертовник у Бетелі (вірші 1–10)
		Жертовник розколюється (вірш 5)
	Непослух Божого чоловіка (вірші 11–34)
Розділ 14
	Сувора звістка для Єровоама (вірші 1–20)
	Реговоам править Юдою (вірші 21–31)
		Вторгнення Шішака (вірші 25,26)
Розділ 15
	Авіям, цар Юди (вірші 1–8)
	Аса, цар Юди (вірші 9–24)
	Надав, цар Ізраїля (вірші 25–32)
	Бааша, цар Ізраїля (вірші 33,34)
Розділ 16
	Вирок Єгови Бааші (вірші 1–7)
	Ела, цар Ізраїля (вірші 8–14)
	Зімрі, цар Ізраїля (вірші 15–20)
	Омрі, цар Ізраїля (вірші 21–28)
	Ахав, цар Ізраїля (вірші 29–33)
	Хіїл відбудовує Єрихон (вірш 34)
Розділ 17
	Пророк Ілля передрікає посуху (вірш 1)
	Іллю годують круки (вірші 2–7)
	Ілля йде до вдови в Сарепту (вірші 8–16)
	Син вдови помирає, але оживає (вірші 17–24)
Розділ 18
	Ілля зустрічається з Овдієм і Ахавом (вірші 1–18)
	Ілля і пророки Ваала на Кармелі (вірші 19–40)
		«Доки ви будете стояти на роздоріжжі?» (вірш 21)
	Посуха закінчується (вірші 41–46)
Розділ 19
	Ілля тікає від лютої Єзавелі (вірші 1–8)
	Єгова з’являється Іллі на Хориві (вірші 9–14)
	Ілля має помазати Хазаїла, Єгу, Єлисея (вірші 15–18)
	Єлисей буде наступником Іллі (вірші 19–21)
Розділ 20
	Сирійці воюють проти Ахава (вірші 1–12)
	Ахав перемагає сирійців (вірші 13–34)
	Пророцтво проти Ахава (вірші 35–43)
Розділ 21
	Ахав хоче мати виноградник Навота (вірші 1–4)
	Єзавель підлаштовує смерть Навота (вірші 5–16)
	Звістка Іллі проти Ахава (вірші 17–26)
	Ахав упокоряється (вірші 27–29)
Розділ 22
	Союз Йосафата й Ахава (вірші 1–12)
	Михая передвіщає поразку (вірші 13–28)
		Дух має обманути Ахава (вірші 21,22)
	Ахава вбивають (вірші 29–40)
	Правління Йосафата в Юді (вірші 41–50)
	Ахазія, цар Ізраїля (вірші 51–53)
Кінець короткого змісту
Розділ 1
1 Коли цар Давид постарів і був на схилі літ, його вкривали одягом, але він не міг зігрітися. 2 Тоді слуги сказали йому: «Хай для нашого пана знайдуть молоду незайману дівчину, яка буде прислуговувати царю і доглядати його. Вона лежатиме коло тебе і тобі, наш пане царю, буде тепло». 3 Тож по всьому ізра́їльському краї стали шукати вродливу дівчину і знайшли шунамітя́нку Авіша́г та привели до царя. 4 Дівчина була надзвичайно вродлива. Вона почала доглядати за царем і прислуговувати йому, але він не мав з нею інтимних стосунків.
5 Тим часом Адоні́я, син Хаггі́т, став звеличувати себе і говорити: «Я буду царем!» Він мав колісницю, вершників і 50 чоловіків, які бігли перед ним. 6 А батько ніколи не перечив йому і не казав: «Чому ти так робиш?» Адоні́я народився після Авесало́ма і також був дуже вродливий. 7 Він почав радитися з Йоа́вом, сином Церу́ї, та священиком Евіата́ром, і вони перейшли на його бік і стали йому допомагати. 8 А священик Садо́к, Бена́я, син Єгоя́ди, пророк Ната́н, Ші́м’ї, Ре́і та сильні воїни Давида не підтримували Адоні́ю.
9 Через якийсь час Адоні́я склав у жертву овець, биків та відгодованих телят біля каменя Зохеле́т, що коло Ен-Роге́лю, і запросив усіх своїх братів, синів царя, та всіх чоловіків Юди, царевих слуг. 10 Але пророка Ната́на, Бена́ю, Давидових сильних воїнів і свого брата Соломона він не запросив. 11 Тоді Ната́н сказав Вірса́вії, матері Соломона: «Хіба ти не чула, що Адоні́я, син Хаггі́т, став царем, а наш пан Давид нічого про це не знає? 12 Прошу, підійди, і я дам тобі пораду, щоб ти врятувала своє життя і життя свого сина Соломона. 13 Піди до царя Давида і скажи йому: “Мій пане, царю, хіба ти не присягнув своїй служниці, кажучи: «Твій син Соломон буде царем після мене, і він сидітиме на моєму троні»? Чому ж Адоні́я став царем?” 14 І тимчасом, як ти ще будеш говорити з царем, я ввійду та підтверджу твої слова».
15 Тож Вірса́вія пішла до царя в спальню. А цар був дуже старий, і йому прислуговувала шунамітя́нка Авіша́г. 16 Упавши на коліна, Вірса́вія низько вклонилась царю. І цар запитав: «Чого ти бажаєш?» 17 Вона відповіла: «Мій пане, ти присягався своїй служниці Єговою, своїм Богом, кажучи: “Твій син Соломон буде царем після мене, і він сидітиме на моєму троні”. 18 Але царем став Адоні́я, і мій пан нічого не знає про це. 19 Адоні́я склав у жертву багато биків, відгодованих телят і овець та запросив усіх царських синів, священика Евіата́ра і воєначальника Йоа́ва, а Соломона, твого слугу, не запросив. 20 Мій пане, царю! Очі всього Ізра́їля звернені до тебе, щоб ти сказав, хто сяде на трон мого пана, царя, після нього. 21 Інакше коли цар, мій пан, спочине зі своїми прабатьками, то мене і мого сина Соломона вважатимуть зрадниками».
22 Тимчасом як вона ще говорила з царем, увійшов пророк Ната́н. 23 Царю відразу повідомили: «Прийшов пророк Ната́н!» Після того Ната́н підійшов до царя і, впавши на коліна, вклонився йому до землі. 24 Він сказав: «Мій пане, царю, хіба ти говорив: “Адоні́я стане царем після мене і буде сидіти на моєму троні”? 25 Бо він сьогодні пішов скласти в жертву багато биків, відгодованих телят і овець та запросив усіх царських синів, воєначальників і священика Евіата́ра. Вони їдять та п’ють з ним і вигукують: “Хай живе цар Адоні́я!” 26 Але ні мене, твого слугу, ні священика Садо́ка, ні Бена́ю, сина Єгоя́ди, ні твого слугу Соломона він не запросив. 27 Невже все це було зроблено за наказом мого пана, царя, і ти не сказав своєму слузі, хто буде сидіти на троні мого пана, царя, після нього?»
28 У відповідь цар Давид сказав: «Покличте до мене Вірса́вію». Вона ввійшла і стала перед царем. 29 І цар присягнув: «Як живий Єгова, який визволив мене від усіх бід: 30 як я сказав тобі, поклявшись Єговою, Ізра́їлевим Богом: “Твій син Соломон буде царем після мене, і він сидітиме на моєму троні”, так я сьогодні й зроблю». 31 Тоді Вірса́вія впала на коліна і, низько вклонившись цареві, сказала: «Царю Давиде, мій пане, живи повіки!»
32 І цар Давид наказав: «Покличте до мене священика Садо́ка, пророка Ната́на і Бена́ю, сина Єгоя́ди». Коли вони прийшли до царя, 33 він сказав їм: «Візьміть з собою слуг вашого пана, посадіть Соломона на мого мула і відведіть до Гіхо́ну. 34 Там священик Садо́к і пророк Ната́н помажуть його і зроблять царем над Ізра́їлем. Тоді сурміть у ріг і вигукуйте: “Хай живе цар Соломон!” 35 Потім поверніться з ним назад, і хай він увійде та сяде на мій трон. Він буде царем замість мене, і я поставлю його провідником над Ізра́їлем та Юдою». 36 На це Бена́я, син Єгоя́ди, сказав царю: «Амінь! Хай Єгова підтвердить слова мого пана, царя. 37 Нехай Єгова буде з Соломоном, так само як він був з моїм паном, царем, і хай звеличить трон Соломона ще більше, ніж трон мого пана, царя Давида».
38 Тож священик Садо́к, пророк Ната́н, Бена́я, син Єгоя́ди, а також керетя́ни і пелетя́ни пішли, посадили Соломона на Давидового мула і відвели його до Гіхо́ну. 39 Священик Садо́к узяв з намету ріг з олією і помазав Соломона. Після того засурмили в ріг, і всі люди почали вигукувати: «Хай живе цар Соломон!» 40 Потім весь народ пішов услід за Соломоном. Люди грали на флейтах і раділи так, що аж земля здригалася від цього шуму.
41 Адоні́я та всі, кого він запросив, почули шум, коли закінчили їсти. І Йоа́в, почувши звуки рога, запитав: «Що це за шум і гамір у місті?» 42 Поки він це говорив, прийшов Йоната́н, син священика Евіата́ра. Адоні́я сказав: «Заходь! Ти добрий чоловік і, мабуть, несеш добру звістку». 43 Але Йоната́н відповів Адоні́ї: «Я приніс недобру звістку: наш пан, цар Давид, зробив царем Соломона! 44 Цар послав з ним священика Садо́ка, пророка Ната́на, Бена́ю, сина Єгоя́ди, керетя́н та пелетя́н, і вони повезли його на мулі царя. 45 Вони прийшли до Гіхо́ну, і там священик Садо́к та пророк Ната́н помазали його, зробивши царем. Після того вони повернулись радіючи, тож у місті зчинився гамір. І саме цей шум ви чули. 46 Соломон вже сів на царський трон, 47 а цареві слуги прийшли привітати нашого пана, царя Давида, кажучи: “Хай твій Бог зробить ім’я Соломона славетнішим, ніж твоє ім’я, і хай звеличить його трон ще більше, ніж твій трон!” І цар вклонився на своєму ліжку. 48 Також цар сказав: “Нехай лине хвала Єгові, Ізра́їлевому Богу, який сьогодні дозволив моєму синові сісти на мій трон і дав мені побачити це на власні очі!”»
49 Тоді всі, кого запросив Адоні́я, дуже злякалися. Вони встали і пішли, кожен своїм шляхом. 50 Сам же Адоні́я зі страху перед Соломоном пішов і вхопився за роги жертовника. 51 Тоді Соломону повідомили: «Адоні́я злякався царя Соломона. Він тримається за роги жертовника і говорить: “Хай цар Соломон спочатку присягне мені, що не вб’є свого слугу мечем”». 52 На це Соломон сказав: «Якщо він буде достойним чоловіком, то жодна волосина не впаде з його голови. Але якщо він вчинить зло, то помре». 53 Тож цар Соломон послав за ним, і його забрали від жертовника. Коли Адоні́я прийшов і вклонився Соломону, той сказав йому: «Іди до свого дому».
Розділ 2
1 Як наблизився час смерті Давида, він сказав своєму синові Соломону: 2 «Я помираю, тому будь сильний та мужній. 3 Слухайся свого Бога Єгови: ходи його дорогами і тримайся його постанов, заповідей, присудів і нагадувань, як написано в Законі Мойсея. Тоді ти матимеш успіх у всьому, що будеш робити, і всюди, куди підеш. 4 А Єгова виконає те, що обіцяв про мене: “Якщо твої сини будуть зважати на свої дороги і ходити переді мною у вірності, служачи всім своїм серцем і всією душею, то хтось із твоїх нащадків завжди сидітиме на троні Ізра́їля”.
5 Ти добре знаєш, що́ зробив мені Йоа́в, син Церу́ї, що́ він заподіяв двом начальникам Ізра́їлевого війська — Авне́ру, синові Не́ра, і Ама́сі, синові Єте́ра. В мирний час він убив їх, проливши кров, немов на війні, і заплямував цією кров’ю свій ремінь на поясі і сандалії на ногах. 6 Вчини мудро і не дозволь, щоб він у своїй сивині мирно зійшов у могилу.
7 Синам гілеа́дівця Барзілла́я вияви віддану любов, і хай вони їдять за твоїм столом, бо вони теж допомогли мені, коли я втікав від твого брата Авесало́ма.
8 А ще недалеко живе Ші́м’ї, син веніями́нівця Ге́ри з Бахури́ма. Він проклинав мене тяжкими прокляттями в той день, коли я йшов у Маханаї́м, але потім він зустрів мене біля Йордану, і я присягнув йому Єговою: “Я не вб’ю тебе мечем”. 9 Не залиш його непокараним. Ти мудрий чоловік і знаєш, що з ним зробити. Не дай йому спокійно померти в старості».
10 Після того Давид спочив зі своїми прабатьками, і його поховали в Давидовому місті. 11 Царював Давид в Ізра́їлі 40 років: 7 років — у Хевро́ні і 33 роки — в Єрусалимі.
12 Соломон сів на трон свого батька Давида, і зрештою його царська влада міцно утвердилась.
13 Через якийсь час Адоні́я, син Хаггі́т, прийшов до Вірса́вії, матері Соломона. Вона запитала: «Ти прийшов з миром?» — «З миром,— відповів той 14 і додав: — Хочу поговорити з тобою». Тож вона сказала: «Говори». 15 Адоні́я продовжив: «Ти добре знаєш, що царська влада мала перейти до мене і весь Ізра́їль сподівався, що я буду царем. Але царська влада відійшла від мене і дісталася моєму братові, бо це було від Єгови. 16 Тепер же маю до тебе лише одне прохання. Не відмов мені». Вірса́вія сказала йому: «Говори». 17 І він сказав: «Будь ласка, попроси царя Соломона,— він тобі не відмовить,— щоб він дав мені за дружину шунамітя́нку Авіша́г». 18 Вірса́вія відповіла: «Добре, я поговорю про тебе з царем».
19 Тож Вірса́вія прийшла до царя Соломона, щоб поговорити з ним про Адоні́ю. Цар відразу встав, вийшов їй назустріч і вклонився. Потім він сів на свій трон і наказав поставити трон для матері царя, щоб вона сіла праворуч від нього. 20 І вона сказала: «Маю до тебе невелике прохання. Не відмов мені». Цар відповів: «Кажи, мати моя, я тобі не відмовлю». 21 Тоді вона попросила: «Нехай шунамітя́нка Авіша́г стане дружиною твого брата Адоні́ї». 22 У відповідь цар Соломон сказав: «Чому ти просиш для Адоні́ї шунамітя́нку Авіша́г? Проси вже для нього і царську владу, бо він мій старший брат, до того ж його підтримують священик Евіата́р і Йоа́в, син Церу́ї».
23 І цар Соломон присягнув Єговою: «Нехай Бог суворо покарає мене, якщо Адоні́я не поплатиться своїм життям за це прохання. 24 Як живий Єгова, який зміцнив мене, посадив на трон мого батька Давида і збудував для мене дім, як і обіцяв, клянусь, що сьогодні Адоні́я помре». 25 Цар Соломон відразу дав наказ Бена́ї, сину Єгоя́ди. Той пішов і вразив Адоні́ю, і він помер.
26 А священику Евіата́ру цар сказав: «Іди в Анато́т на свої поля! Ти заслуговуєш смерті, але сьогодні я не вб’ю тебе, бо ти носив ковчег Всевладного Господа Єгови перед моїм батьком Давидом і разом з моїм батьком зносив усі утиски». 27 Соломон усунув Евіата́ра від виконання обов’язків священика Єгови, щоб сповнилося слово Єгови, яке він сказав проти роду Ілі́я в Ші́ло.
28 Звістка про це дійшла до Йоа́ва. (А він підтримував Адоні́ю, хоч і не підтримував Авесало́ма.) Тож Йоа́в утік до намету Єгови і вхопився за роги жертовника. 29 Царю Соломону сказали: «Йоа́в утік до намету Єгови. Зараз він біля жертовника». Тоді Соломон послав Бена́ю, сина Єгоя́ди, та наказав: «Іди вбий його!» 30 Прийшовши до намету Єгови, Бена́я сказав Йоа́ву: «Цар говорить: “Вийди звідси!”» Але той відповів: «Ні, я помру тут». Бена́я передав його слова царю: «Ось так Йоа́в сказав і так відповів». 31 Цар промовив: «То зроби так, як він сказав. Вбий його і поховай та зніми з мене і з дому мого батька вину крові, яку несправедливо пролив Йоа́в. 32 Єгова змусить його розплатитися за пролиту кров, бо він убив Авне́ра, сина Не́ра, начальника Ізра́їлевого війська, і Ама́су, сина Єте́ра, начальника Юдиного війська, — двох чоловіків, які були праведніші і кращі за нього. Він убив їх, вразивши мечем, а мій батько Давид нічого про це не знав. 33 Вина за пролиту кров вічно буде лежати на Йоа́вові та його потомстві. А Давида і його потомство, його дім і його трон Єгова поблагословить вічним миром». 34 Тоді Бена́я, син Єгоя́ди, пішов та вбив Йоа́ва. І його поховали біля його дому в пустелі. 35 Замість нього цар поставив на чолі війська Бена́ю, сина Єгоя́ди, а священика Садо́ка призначив замість Евіата́ра.
36 Згодом цар покликав Ші́м’ї та сказав йому: «Побудуй для себе дім в Єрусалимі. Живи тут і нікуди не виходь. 37 Бо того дня, коли ти вийдеш звідси і перейдеш долину Кедро́н, ти обов’язково помреш. І твоя кров буде на твоїй голові». 38 У відповідь Ші́м’ї сказав царю: «Слова твої справедливі. Твій слуга зробить так, як сказав мій пан, цар». І Ші́м’ї жив у Єрусалимі довгий час.
39 Але через три роки два раби Ші́м’ї втекли до Ахі́ша, сина Маа́хи, царя Га́та. Коли Ші́м’ї повідомили: «Твої раби в Га́ті», 40 він одразу зібрався, осідлав віслюка і поїхав у Гат до Ахі́ша шукати своїх рабів. Забравши їх з Га́та, він повернувся. 41 А Соломону сказали: «Ші́м’ї ходив з Єрусалима в Гат і повернувся». 42 Тоді цар покликав Ші́м’ї і промовив: «Хіба я не взяв з тебе клятви перед Єговою і не попередив тебе: “Того дня, коли ти вийдеш звідси і підеш кудись, то обов’язково помреш”,— і хіба ти не відповів: “Слова твої справедливі, так я і зроблю”? 43 Чому ж ти порушив клятву, яку дав перед Єговою, і не послухався мого наказу?» 44 Далі цар сказав Ші́м’ї: «Ти добре знаєш у своєму серці, яке зло ти зробив моєму батькові Давиду. Але Єгова все те зло поверне на твою голову. 45 А цар Соломон буде благословенний, і трон Давида буде міцно утверджений перед Єговою повіки». 46 Після того цар дав наказ Бена́ї, сину Єгоя́ди. Той пішов та вбив Ші́м’ї, і він помер.
Так царство міцно утвердилося в руках Соломона.
Розділ 3
1 Соломон поріднився з фараоном, царем Єгипту. Він одружився з фараоновою дочкою і поселив її в Давидовому місті. Вона жила там, поки Соломон не закінчив будувати свій дім, дім Єгови і мур довкола Єрусалима. 2 У той час народ далі складав жертви на узвишшях, бо дім для імені Єгови ще не був побудований. 3 Соломон любив Єгову та дотримувався постанов свого батька Давида, тільки жертви та приношення він спалював на узвишшях.
4 Якось цар пішов у Гіво́н, на головне узвишшя, щоб принести жертву. І там на жертовнику Соломон склав 1000 тварин як цілопалення. 5 У Гіво́ні Бог Єгова з’явився Соломону вночі уві сні та сказав: «Проси в мене, чого тільки забажаєш». 6 Соломон відповів: «Ти виявляв велику віддану любов моєму батькові, своєму слузі Давиду, тому що він ходив у вірності й праведності та служив тобі від щирого серця. І ти донині виявляєш йому велику віддану любов, бо дав йому сина, щоб той сидів на його троні. 7 А тепер, мій Боже, Єгово, ти зробив мене, твого слугу, царем замість мого батька Давида, хоча я ще дуже молодий і недосвідчений. 8 Твій слуга править над вибраним тобою народом, який настільки численний, що його неможливо порахувати. 9 Тож дай своєму слузі слухняне серце, щоб він судив твій народ та розрізняв добро і зло. Бо як я сам зможу судити цей численний народ?»
10 Єгові було приємно, що Соломон просив саме про це. 11 Тож Бог сказав: «За те, що ти просив саме цього, а не довгого життя, багатства чи смерті твоїх ворогів, за те, що ти просив розуміння, щоб справедливо судити, 12 я виконаю твоє прохання і дам тобі мудре і розумне серце. Такого, як ти, ніколи не було перед тобою і не буде після тебе. 13 Також я дам тобі те, чого ти не просив, — багатство й славу, і за твого життя не буде такого царя, як ти. 14 Якщо ти ходитимеш моїми дорогами, дотримуючись моїх постанов і заповідей, як твій батько Давид, я ще й подарую тобі довге життя».
15 Коли Соломон прокинувся, то зрозумів, що Бог говорив з ним уві сні. Тоді він пішов у Єрусалим і, ставши перед ковчегом угоди Єгови, склав цілопалення та мирні жертви і влаштував бенкет для всіх своїх слуг.
16 Якось дві повії прийшли і стали перед царем. 17 Одна з них сказала: «Мій пане, ми з цією жінкою живемо в одному домі, і я народила дитину, коли вона була вдома. 18 На третій день після того, як я народила, ця жінка теж народила. Ми були разом, у домі не було нікого, крім нас двох. 19 І от вночі син цієї жінки помер, бо вона придавила його своїм тілом. 20 Тоді вона встала серед ночі і, поки твоя служниця спала, забрала мого сина і поклала біля своїх грудей, а коло мене поклала свого мертвого сина. 21 Вранці я встала, щоб погодувати сина, і побачила, що він мертвий. Коли ж я придивилась, то зрозуміла, що це не мій син, якого я народила». 22 Але друга жінка сказала: «Ні, це мій син живий, а твій мертвий!» Однак перша заперечила: «Ні, це твій син мертвий, а мій живий!» І так вони сперечалися перед царем.
23 Зрештою цар сказав: «Одна говорить: “Це мій син живий, а твій мертвий!” — а друга: “Ні, це твій син мертвий, а мій живий!”» 24 Тож він сказав: «Дайте мені меч», і, коли йому принесли меч, 25 він наказав: «Розітніть живу дитину навпіл і віддайте одну половину одній жінці, а другу — другій». 26 У ту ж мить серце жінки, син котрої був живий, стислось від жалю, і вона почала благати царя: «Мій пане, прошу, віддай їй живе дитя, тільки не вбивай його!» А друга жінка сказала: «Нехай не буде ні мені, ні тобі! Хай розтинають!» 27 Тоді цар звелів: «Віддайте дитя першій жінці, не вбивайте його. Вона його мати».
28 Коли всі ізраїльтяни почули, який присуд виніс цар, то стали глибоко шанувати царя, адже бачили, що Бог дав йому мудрість, щоб чинити правосуддя.
Розділ 4
1 Цар Соломон правив над усім Ізра́їлем. 2 Провідниками в нього були: священик Азарі́я, син Садо́ка; 3 царські писарі Еліхоре́ф і Ахі́я, сини Ші́ші; літописець Йосафа́т, син Ахілу́да; 4 воєначальник Бена́я, син Єгоя́ди; священики Садо́к та Евіата́р; 5 Азарі́я, син Ната́на, начальник над урядниками; священик Заву́д, син Ната́на, друг царя; 6 Ахіша́р, управитель дому, і Адоніра́м, син А́вди, начальник підневільних робітників.
7 Над усім Ізра́їлем Соломон поставив 12 урядників, які постачали їжу для царя і його домашніх. Кожен з них мав робити це протягом одного місяця в році. 8 Цими урядниками були: син Ху́ра — в гористому краї Єфре́ма; 9 син Деке́ра — в Мака́ці, Шаалві́мі, Бет-Шеме́ші та Ело́н-Бет-Хана́ні; 10 син Хесе́да — в Аруббо́ті (йому належали Со́хо і весь край Хефе́р); 11 син Авінада́ва — над усіма схилами До́ра (його дружиною стала Тафа́т, дочка Соломона); 12 Баа́на, син Ахілу́да,— в Таана́ху, Мегі́ддо та в усьому Бет-Шеа́ні, що біля Царета́ну, нижче Єзреї́ла, від Бет-Шеа́на до А́вель-Мехо́ли та території Йокмеа́м; 13 син Геве́ра — в Рамо́т-Гілеа́ді (йому належали наметові поселення Яі́ра, сина Манасі́ї, що в Гілеа́ді; також йому належала місцевість Арго́в, що в Баша́ні: 60 великих міст з мурами і мідними засувами); 14 Ахінада́в, син Іддо́,— в Маханаї́мі; 15 Ахімаа́ц — в краю Нефтали́ма (він взяв собі за дружину іншу Соломонову дочку, Басма́т); 16 Баа́на, син Хуша́я,— в краю Аси́ра і в Беало́ті; 17 Йосафа́т, син Паруа́ха,— в краю Іссаха́ра; 18 Ші́м’ї, син Е́ли,— в краю Веніями́на; 19 Геве́р, син У́рі,— в краю Гілеа́д, в краю аморе́йського царя Сиго́на та баша́нського царя О́га. А один урядник був поставлений над усіма цими урядниками в краю.
20 Мешканці Юди та Ізра́їлю були такі численні, як пісок на березі моря. Вони їли, пили та веселились.
21 Соломону підкорялись усі царства від Ріки до філісти́мського краю і до кордону з Єгиптом. Вони сплачували данину Соломонові і служили йому всі дні його життя.
22 Кожного дня в Соломоновому палаці споживали 30 ко́рів найліпшого борошна та 60 ко́рів іншого борошна, 23 10 відгодованих биків, 20 биків з пасовища і 100 овець, окрім оленів, газелей, козуль і відгодованих зозуль. 24 Соломон панував над усім, що було по цей бік Ріки, від Тіфса́ху до Га́зи, над усіма царями по цей бік Ріки. Він мав мир по всьому краї і на всіх своїх кордонах. 25 Усі дні Соломона мешканці Юди та Ізра́їлю, від Да́на до Бее́р-Ше́ви, жили безпечно, кожен під своєю виноградною лозою і під своїм фіговим деревом.
26 Соломон мав 4000 стійл для коней, яких запрягали в колісниці, та 12000 коней.
27 Кожен урядник у свій місяць постачав їжу цареві Соломону та всім, хто їв за його столом. Урядники дбали про те, щоб усього було вдосталь. 28 А для коней, яких запрягали в упряжку, та для інших коней вони привозили ячмінь і солому в ті місця, де була потреба. Кожен привозив стільки, скільки від нього вимагалось.
29 І Бог дав Соломону надзвичайно проникливе серце, а також стільки мудрості та розважливості, як піску на березі моря. 30 Своєю мудрістю Соломон перевершував усіх жителів Сходу та Єгипту. 31 Він був мудріший від усіх людей, навіть від езра́хівця Ета́на та від Гема́на, Калко́ла і Дарди́, синів Махо́ла. Соломон прославився серед усіх довколишніх народів. 32 Він склав 3000 прислів’їв і 1005 пісень. 33 Він говорив про різні рослини — від кедрів, що ростуть на Ліва́ні, до гісопу, що росте на стіні, а також про звірів, птахів, про створіння, що повзають, і про риб. 34 Тож люди зі всіх народів, у тому числі царі з усієї землі, які чули про Соломонову мудрість, приходили до нього, щоб послухати його мудрі слова.
Розділ 5
1 Коли тирський цар Хіра́м почув, що Соломон був помазаний на царя замість свого батька, то послав до нього своїх слуг, бо завжди був другом Давида. 2 Соломон у свою чергу передав Хіра́му такі слова: 3 «Ти добре знаєш, що мій батько Давид не зміг побудувати дім для імені Єгови, свого Бога, бо воював з довколишніми ворогами, поки Єгова не поклав їх йому під ноги. 4 Тепер же мій Бог Єгова дав мені мир навкруги. Немає ні противника, ні жодної небезпеки. 5 Тому я хочу побудувати дім для імені Єгови, мого Бога, як Єгова і обіцяв моєму батькові Давиду, кажучи: “Твій син, якого я посаджу на твій трон замість тебе, побудує дім для мого імені”. 6 Накажи своїм слугам нарубати для мене кедрів з Ліва́ну. Мої слуги будуть працювати разом з твоїми, а я заплачу тобі за твоїх слуг, скільки скажеш. Адже ти знаєш, що в нас ніхто не вміє рубати дерева так, як сидоня́ни».
7 Коли Хіра́м почув слова Соломона, то дуже зрадів і сказав: «Нехай сьогодні лине хвала Єгові, бо він дав Давиду мудрого сина, щоб той правив цим великим народом!» 8 Тож Хіра́м передав Соломону: «Я вислухав твоє прохання і зроблю все, що ти хочеш. Я дам тобі кедрового та ялівцевого дерева. 9 Мої слуги перевезуть його з Ліва́ну до моря, потім я зв’яжу його в плоти та переправлю морем до місця, яке ти вкажеш. Там я розберу їх, і ти забереш дерево. Ти ж взамін посилатимеш для мого дому харчі, які я попрошу».
10 І Хіра́м постачав Соломону кедрове та ялівцеве дерево, як той і просив. 11 Соломон же давав для дому Хіра́ма 20000 ко́рів пшениці і 20 ко́рів дуже доброї оливкової олії. Усе це Соломон давав Хіра́му з року в рік. 12 А Єгова, як і обіцяв, наділив Соломона мудрістю. Між Хіра́мом та Соломоном був мир, і вони уклали між собою договір.
13 Цар Соломон набрав підневільних робітників з цілого Ізра́їля; усього їх було 30000. 14 Він посилав їх у Ліва́н по черзі — по 10000 щомісяця. Один місяць вони працювали на Ліва́ні, а два місяці були вдома. Начальником підневільних робітників був Адоніра́м. 15 Соломон мав 70000 різноробів і 80000 каменярів у горах. 16 Крім того, він мав 3300 урядників, які наглядали за цими робітниками. 17 За царевим наказом вони добували велике дороге каміння, щоб з тесаних каменів закласти фундамент дому. 18 Тож будівельники Соломона і Хіра́ма, а також геваля́ни витісували каміння і готували колоди та каміння для будівництва дому.
Розділ 6
1 У 480-му році після виходу ізраїльтян з Єгипту, в четвертий рік свого царювання над Ізра́їлем, у місяці зі́ві, тобто в другому місяці, Соломон почав будувати дім Єгови. 2 Дім, який цар Соломон побудував для Єгови, був 60 ліктів завдовжки, 20 ліктів завширшки і 30 ліктів заввишки. 3 Спереду храму був притвор, довжина якого становила 20 ліктів (стільки, скільки ширина дому). Він виступав на 10 ліктів перед домом.
4 Соломон зробив у домі вікна, які звужувались і мали рами. 5 Потім уздовж стіни довкола дому він зробив прибудову (вона йшла вздовж стін дому: довкола стін храму і внутрішньої кімнати) і по всій довжині зробив бічні кімнати. 6 Нижній ярус прибудови, в якій розташовувалися бічні кімнати, був завширшки 5 ліктів, другий — 6 ліктів, а третій — 7 ліктів. Довкола дому він зробив уступи, щоб нічого не кріпити до самих стін дому.
7 Дім будувався з каменів, які обтісували в каменоломнях. Під час будівництва дому не було чути ні молотка, ні сокири, ні іншого залізного знаряддя. 8 Вхід на нижній ярус прибудови з бічними кімнатами був з південного боку дому. Гвинтовими сходами можна було піднятися на другий поверх, а з другого — на третій. 9 І він будував дім, поки не закінчив, а потім покрив його кедровими брусами і рядами кедрових дощок. 10 Довкола дому він прибудував бічні кімнати (кожна мала 5 ліктів заввишки); вони були з’єднані з домом кедровими брусами.
11 У той час Єгова сказав Соломону: 12 «Якщо ти будеш жити за моїми постановами, виконувати мої присуди і старанно дотримуватися всіх моїх заповідей, то я теж виконаю свою обіцянку, яку дав твоєму батькові Давиду стосовно тебе і стосовно дому, який ти будуєш. 13 Я перебуватиму серед ізраїльтян і не залишу мого народу, Ізра́їля».
14 Соломон будував дім, поки не закінчив. 15 Стіни зсередини дому він обшив кедровими дошками. Він обшив деревом внутрішні стіни дому, від підлоги до балок стелі, а підлогу дому покрив ялівцевими дошками. 16 Він відміряв від задньої стіни дому 20 ліктів і зробив кімнату з кедрових дощок, від підлоги до балок, і так влаштував всередині внутрішню кімнату — Найсвятіше. 17 А храм — передня частина дому — мав 40 ліктів. 18 На кедровій обшивці всередині дому були вирізьблені дикі гарбузи і розпущені квіти. Усе було обшито кедром так, що не було видно каміння.
19 Він зробив у домі внутрішню кімнату, щоб поставити там ковчег угоди Єгови. 20 Внутрішня кімната була 20 ліктів завдовжки, 20 ліктів завширшки і 20 ліктів заввишки. Цю кімнату він покрив чистим золотом, а жертовник — кедром. 21 Потім Соломон покрив чистим золотом дім зсередини і повісив золоті ланцюги перед внутрішньою кімнатою, яка була покрита золотом. 22 Увесь дім він покрив золотом, увесь дім повністю, і весь жертовник, що стояв перед внутрішньою кімнатою.
23 У внутрішній кімнаті він зробив двох херувимів з соснового дерева. Кожен з них був 10 ліктів заввишки. 24 Одне крило херувима було завдовжки 5 ліктів, і друге завдовжки 5 ліктів. Усього від кінця одного крила до кінця другого було 10 ліктів. 25 Другий херувим також мав 10 ліктів. Обидва херувими були однакового розміру і форми. 26 Висота одного херувима була 10 ліктів, і такою ж була висота другого херувима. 27 Він поставив херувимів у внутрішній частині дому. Крила херувимів були простягнуті так, що крило одного херувима торкалось однієї стіни, крило другого — другої стіни, а посередині дому їхні крила торкалися одне одного. 28 Херувимів він також покрив золотом.
29 На всіх стінах дому, у внутрішній і зовнішній кімнатах, він вирізьбив херувимів, пальми і розпущені квіти. 30 Підлогу у внутрішній і зовнішній кімнатах дому він покрив золотом. 31 Для входу у внутрішню кімнату він зробив двері з соснового дерева, бічні стовпи й одвірки, як п’яту частину. 32 На двох стулках дверей, зроблених із соснового дерева, він вирізьбив херувимів, пальми і розпущені квіти та покрив їх золотом. Він покрив золотом херувимів і пальми. 33 Для входу в храм він таким же чином зробив із соснового дерева одвірки, що належали до четвертої частини, 34 а також двостулкові двері з ялівцю. Одна стулка цих дверей складалася з двох частин, що оберталися на стержнях, і друга стулка складалася з двох частин, що оберталися на стержнях. 35 Він вирізьбив херувимів, пальми і розпущені квіти та покрив їх шаром золота.
36 Також він побудував внутрішнє подвір’я, звівши стіну з трьох рядів тесаного каміння і одного ряду кедрових брусів.
37 У четвертому році в місяці зі́ві був закладений фундамент дому Єгови, 38 а 11-го року в місяці бу́лі, тобто восьмому місяці, будівництво дому закінчилось — було зроблено все, що передбачалося планом. Соломон будував цей дім сім років.
Розділ 7
1 А власний дім Соломон будував 13 років, доки повністю не закінчив його.
2 Він побудував також Дім з ліва́нського лісу, який був 100 ліктів завдовжки, 50 ліктів завширшки і 30 ліктів заввишки. Цей дім стояв на чотирьох рядах кедрових стовпів, а на стовпах були кедрові бруси. 3 Дім був обшитий кедром над балками, що були на стовпах; їх було 45, по 15 у ряді. 4 Дім мав три ряди вікон з рамами, вікно навпроти вікна у всіх трьох рядах. 5 Усі входи та одвірки мали прямокутні рами, як і вікна зовні, що розміщувались одне напроти одного у три ряди.
6 Також він зробив Колонну галерею, яка була 50 ліктів завдовжки і 30 ліктів завширшки. Перед нею був портик з колонами і накриттям.
7 Крім того, він побудував Тронний зал, або Судовий зал, де мав судити. Всередині, від підлоги до балок, зал був обшитий кедром.
8 А дім, в якому Соломон мав жити, стояв на іншому подвір’ї, окремо від Залу, і був побудований так само. Соломон побудував ще один дім, такий самий, як той Зал; у цьому домі мала жити фараонова дочка, яку він взяв собі за дружину.
9 Усі будинки, від фундаменту до карниза, а також усе назовні аж до великого подвір’я було збудоване з дорогого каміння, обтесаного до потрібного розміру і обрізаного пилами з усіх боків. 10 У фундамент було закладено величезні дорогі камені, одні розміром 8 ліктів, а інші — 10 ліктів. 11 Зверху були дорогі камені, обтесані до потрібного розміру, а також кедрові бруси. 12 Довкола великого подвір’я, як і довкола внутрішнього подвір’я дому Єгови з його притвором, була стіна з трьох рядів тесаного каміння і одного ряду кедрових брусів.
13 Цар Соломон послав у Тир людей за Хіра́мом. 14 Він був сином вдови з племені Нефтали́ма. Його батько, тиря́нин, обробляв мідь. Хіра́м був чудовим майстром, мав розуміння й досвід у виготовленні всіляких речей з міді. Тож він прийшов до царя Соломона і виконав усю доручену йому роботу.
15 Він вилив два мідні стовпи по 18 ліктів заввишки. Окружність кожного з двох стовпів становила 12 ліктів. 16 Також він вилив дві мідні капітелі, які мали стояти на стовпах. Висота одної капітелі була 5 ліктів, і висота другої — 5 ліктів. 17 Капітелі на стовпах були прикрашені сітками з переплетеними ланцюгами: сім на одній капітелі і сім на другій. 18 Потім він зробив по два ряди гранатів на кожній сітці довкола, щоб прикрасити капітелі на стовпах. Так він зробив на двох капітелях. 19 Капітелі на стовпах біля притвору були зроблені у вигляді лілії заввишки 4 лікті. 20 Ці частини капітелей на двох стовпах височіли над випуклою частиною, що була прикрашена сіткою, і довкола кожної капітелі рядами висіли 200 гранатів.
21 Ці стовпи він поставив біля притвору храму: один стовп — з правого боку і назвав його Яхі́н, а другий стовп — з лівого і назвав його Боа́з. 22 Капітелі на стовпах були у вигляді лілії. І робота над стовпами була завершена.
23 Також він зробив кругле море, вилите з металу, яке мало 10 ліктів від одного краю до іншого. Воно було 5 ліктів заввишки, а його окружність — 30 ліктів. 24 Нижче від краю моря, по всій його окружності, був візерунок у вигляді диких гарбузів, по 10 гарбузів на лікоть. Море і два ряди диких гарбузів були суцільнолиті. 25 Море стояло на 12 биках: 3 бики дивились на північ, 3 на захід, 3 на південь, і 3 на схід. Море стояло на биках, і всі вони були повернені задом досередини. 26 Завтовшки море було в долоню, і його край був як край чаші, у вигляді лілії. Воно вміщало 2000 ба́тів.
27 Потім він зробив 10 мідних візків. Кожен візок був 4 лікті завдовжки, 4 лікті завширшки і 3 лікті заввишки. 28 Ось як були зроблені візки: вони мали обрамлені бічні пластини. 29 На цих обрамлених бічних пластинах, а також на самих рамках були леви, бики та херувими, а вище і нижче від левів та биків — рельєф у вигляді гірлянд. 30 Кожен візок мав чотири мідних колеса на мідних осях. Вони трималися на чотирьох опорах, що були на кутах візка. Під умивальницею також були опори, прикрашені гірляндами, які були вилиті разом з опорами. 31 Відкрита частина умивальниці кріпилася у вінку, відстань до якого була 1 лікоть. Отвір вінка був круглим. Вінок з опорами утворював підставку в півтора ліктя заввишки. На вінку було різьблення; його бічні пластини були чотирикутні, а не круглі. 32 Чотири колеса були нижче бічних пластин, і їхні кріплення з’єднувалися з візком. Висота кожного колеса — півтора ліктя. 33 Ці колеса були зроблені так само, як колеса колісниці. Їхні кріплення, обіддя, спиці й маточини — усе було лите з металу. 34 Кожен візок мав чотири опори на чотирьох кутах. Ці опори були вилиті разом з візком. 35 Зверху на візку був круглий вінок заввишки півліктя. Рамки і бічні пластини верхньої частини візка були вилиті разом з ним. 36 На поверхні рамок і на бічних пластинах він вирізьбив херувимів, левів і пальми там, де було місце. Також він вирізьбив гірлянди довкола. 37 Так він зробив 10 візків. Усі вони були вилиті однаково і мали однаковий розмір та форму.
38 Далі він зробив 10 мідних умивальниць. Кожна з них мала 4 лікті і вміщала 40 ба́тів. На кожному з 10 візків стояла одна умивальниця. 39 П’ять візків він поставив з правого боку дому і п’ять — з лівого, а море поставив з правого боку дому, на південному сході.
40 Хіра́м зробив умивальниці, лопатки і чаші.
Зрештою Хіра́м закінчив усю роботу, пов’язану з домом Єгови, яку виконував для царя Соломона. 41 Він зробив два стовпи з чашоподібними капітелями; дві сітки, які прикрашали дві чашоподібні капітелі на стовпах; 42 зробив 400 гранатів для двох сіток, по два ряди гранатів на кожну сітку, щоб покрити дві чашоподібні капітелі на двох стовпах; 43 10 візків і 10 умивальниць, що були на цих візках; 44 море і 12 биків, на яких воно стояло; 45 казанки для попелу, лопатки, чаші та інше приладдя. І все це, що Хіра́м зробив цареві Соломону для дому Єгови, було з відполірованої міді. 46 Цар вилив усі ці речі в глиняних формах у Йорданській окрузі, між Сукко́том і Царета́ном.
47 Соломон не зважував усіх цих речей, бо їх було надзвичайно багато. Тож невідомо, скільки міді пішло на все це. 48 Соломон зробив усе приладдя для дому Єгови, золотий жертовник, золотий стіл для хлібів представлення, 49 світильники з чистого золота, які мали стояти перед внутрішньою кімнатою (п’ять праворуч і п’ять ліворуч), квіти, каганці та щипці — усе з золота, 50 умивальниці, гасила, чаші, кухлі та посудини для жару — з чистого золота, а також золоті гнізда для стержнів, на яких оберталися двері у внутрішню кімнату, тобто Найсвятіше, і двері в дім храму.
51 Так цар Соломон закінчив усю роботу, яку повинен був зробити для дому Єгови. Після цього Соломон приніс речі, які освятив його батько Давид, та поклав срібло, золото і різні вироби у скарбниці дому Єгови.
Розділ 8
1 Тоді Соломон зібрав в Єрусалимі старійшин Ізра́їля, всіх голів племен і провідників Ізра́їлевих родів, щоб перенести ковчег угоди Єгови з Давидового міста, тобто з Сіону. 2 Усі ізраїльтяни прийшли до царя Соломона на свято, яке відбувалося в сьомому місяці, місяці етані́мі. 3 І, коли прийшли всі старійшини Ізра́їля, священики взяли ковчег і понесли. 4 Вони принесли ковчег Єгови, намет зборів і всі святі речі, які були в наметі. Усе це принесли священики і левіти. 5 А цар Соломон і вся Ізра́їлева громада, що зібралася з ним, стояли перед ковчегом. Вони складали в жертву так багато овець і биків, що їх неможливо було злічити.
6 Потім священики занесли ковчег угоди Єгови у внутрішню кімнату дому, в Найсвятіше, і поставили його там, де він мав стояти, — під крилами херувимів.
7 Крила херувимів були простягнуті над місцем, де стояв ковчег, і затінювали ковчег та його держаки. 8 Держаки були такі довгі, що їхні кінці було видно зі Святого, що перед внутрішньою кімнатою, але ззовні їх не було видно; вони там і досі. 9 У ковчезі не було нічого, крім двох кам’яних таблиць, які Мойсей поклав туди біля Хори́ву, коли Єгова уклав угоду з ізра́їльським народом після його виходу з Єгипту.
10 Коли священики вийшли зі святого місця, хмара наповнила дім Єгови. 11 Через цю хмару священики не могли стояти там і виконувати служіння, бо слава Єгови наповнила дім Єгови. 12 Тоді Соломон сказав: «Єгово, ти говорив, що перебуватимеш в густій темряві. 13 Я ж побудував для тебе величний дім — місце, де ти житимеш вічно».
14 Потім цар обернувся до Ізра́їлевого збору і почав благословляти його, а весь збір тим часом стояв. 15 Цар промовив: «Нехай лине хвала Єгові, Ізра́їлевому Богу, який своїми устами дав обіцянку моєму батькові Давиду і власною рукою виконав її. Він сказав: 16 “З того дня, коли я вивів свій народ Ізра́їль з Єгипту, в жодному з ізра́їльських племен я не вибрав міста, щоб побудувати в ньому дім для свого імені. Але я вибрав Давида, щоб він був провідником мого народу Ізра́їля”. 17 Мій батько Давид від усього серця хотів побудувати дім для імені Єгови, Ізра́їлевого Бога. 18 Та Єгова сказав моєму батькові Давиду: “Ти всім серцем хотів побудувати дім для мого імені,— і добре, що у твоєму серці було таке бажання,— 19 але ти не побудуєш цього дому. Твій син, який народиться в тебе, побудує дім для мого імені”. 20 І Єгова дотримався своєї обіцянки, бо я став наступником мого батька Давида і сів на трон Ізра́їля, як Єгова й обіцяв. Крім того, я побудував дім для імені Єгови, Ізра́їлевого Бога, 21 та приготував там місце для ковчега, де зберігається угода, яку Єгова уклав з нашими прабатьками, коли виводив їх з єгипетського краю».
22 Після того Соломон став навпроти жертовника Єгови перед усім Ізра́їлевим збором, простягнув руки до неба 23 і сказав: «О Єгово, Боже Ізра́їля, немає такого Бога, як ти, ні високо в небі, ні тут на землі! Ти дотримуєшся угоди та виявляєш віддану любов своїм слугам, які служать тобі всім серцем. 24 Ти дотримався обіцянки, яку дав моєму батькові, твоєму слузі Давиду. Ти дав обіцянку своїми устами і сьогодні виконав її власною рукою. 25 Тепер же, Єгово, Боже Ізра́їля, зроби те, що ти пообіцяв своєму слузі Давиду, моєму батькові: “Якщо твої сини будуть зважати на свої дороги і служити мені, як служив ти, то хтось із твоїх нащадків завжди сидітиме на троні Ізра́їля”. 26 Боже Ізра́їля, прошу, хай виконається обіцянка, яку ти дав своєму слузі Давиду, моєму батькові.
27 Чи Бог справді житиме на землі? Якщо саме небо, якщо небо небес не може тебе вмістити, то що вже казати про дім, який я збудував! 28 Боже мій, Єгово, зверни увагу на молитву свого слуги і на його прохання про ласку, вислухай благання про допомогу і молитву, з якою твій слуга сьогодні звертається до тебе. 29 Нехай твої очі день і ніч дивляться на цей дім — місце, про яке ти сказав: “У ньому перебуватиме моє ім’я”. Почуй молитву, з якою твій слуга звертається, ставши лицем до цього дому. 30 Вислухай свого слугу і свій народ Ізра́їль, коли вони будуть молитися і просити тебе про ласку, обернувшись лицем до цього дому. Почуй з неба, своєї оселі, почуй і прости.
31 Коли якась людина згрішить проти свого ближнього і з неї візьмуть клятву та зобов’яжуть її цією клятвою, а вона, будучи під клятвою, прийде і стане перед твоїм жертовником у цьому домі, 32 то почуй з неба і розсуди своїх слуг: проголоси неправедного винним і оберни його вчинки проти нього самого, а праведного проголоси невинним і винагороди за його праведність.
33 Коли твій народ Ізра́їль буде грішити проти тебе, і через це його розіб’ють вороги, але він навернеться і буде прославляти твоє ім’я, буде молитись у цьому домі та благати тебе про ласку, 34 то почуй з неба і прости гріх свого народу Ізра́їля, поверни цих людей до краю, який ти дав їхнім прабатькам.
35 Коли вони будуть грішити проти тебе, і через це закриється небо та не буде дощу, і коли вони будуть молитися, ставши лицем до цього дому, будуть прославляти твоє ім’я та перестануть грішити після того, як ти їх впокориш, 36 то почуй з неба і прости гріх своїх слуг, свого народу Ізра́їля. Настав їх на добру дорогу, якою вони мають ходити, і пошли дощ на свій край, який ти дав у спадщину своєму народові.
37 Якщо край вразить голод або пошесть, палючий вітер або цвіль, якщо налетять рої сарани, якщо ненажерлива сарана поїдатиме все на своєму шляху, якщо ворог візьме в облогу якесь із міст цього краю, якщо будь-яка інша кара чи хвороба спаде на цей народ 38 і цілий твій народ Ізра́їль чи навіть одна людина звернеться до тебе з якоюсь молитвою чи проханням про ласку (бо кожен знає біль свого серця) та простягне руки в напрямку до цього дому, 39 то почуй з неба, твоєї оселі, прости і відплати кожному за його вчинками, бо ти знаєш людське серце, ти єдиний знаєш серце кожної людини. 40 Тоді вони будуть боятися тебе весь час, поки житимуть у краю, який ти дав нашим прабатькам.
41 Також якщо чужинець, який не належить до твого народу Ізра́їля, почує про твоє ім’я і прийде з далекого краю 42 (бо він почує про твоє величне ім’я і про великі діла, які ти здійснив могутньою рукою), якщо він прийде та помолиться, ставши лицем до цього дому, 43 то почуй з неба, твоєї оселі, і зроби все, що він попросить, щоб усі народи на землі знали твоє ім’я і боялися тебе, як боїться твій народ Ізра́їль, і щоб вони знали, що дім, який я побудував, названий твоїм іменем.
44 Якщо твій народ піде на війну з ворогами шляхом, яким ти його пошлеш, і помолиться до тебе, Єгово, ставши лицем до міста, яке ти вибрав, і до дому, який я збудував для твого імені, 45 то почуй з неба його молитву і прохання про ласку та поведися з ним справедливо.
46 Якщо твій народ згрішить проти тебе (адже немає людини, яка б не грішила), і ти розгніваєшся на нього та віддаси його в руку ворога, а той забере його в неволю до ворожого краю — далекого чи близького, 47 і якщо в краю своєї неволі він, опам’ятавшись, повернеться до тебе і буде благати про ласку та скаже: “Ми грішили, чинили зло і поводилися негідно”, 48 і якщо твій народ навернеться до тебе всім серцем і всією душею в краю своїх ворогів, які забрали його в неволю, та помолиться, повернувшись у напрямку до краю, який ти дав їхнім прабатькам, до міста, що ти вибрав, і до дому, який я побудував для твого імені, 49 то почуй з неба, твоєї оселі, його молитву і прохання про ласку, поведися зі своїм народом справедливо 50 і прости його гріх та всі переступи проти тебе. Пробуди жалість у тих, хто його поневолює, щоб вони змилосердились над ним, 51 бо це твій народ, твоя власність, народ, який ти вивів з Єгипту, з розжареної печі. 52 Хай твої очі будуть відкриті, коли твій слуга і твій народ Ізра́їль проситимуть тебе про ласку, до прохань твого слуги і твого народу Ізра́їля, вислуховуй їх завжди, коли вони будуть звертатись до тебе. 53 Адже ти, Всевладний Господи Єгово, відділив їх від усіх народів землі та зробив своєю власністю, як і проголосив через свого слугу Мойсея, коли виводив наших прабатьків з Єгипту».
54 Після того як Соломон помолився Єгові, звернувшись до нього з цією молитвою і проханням про ласку, він піднявся з місця, де стояв на колінах перед жертовником Єгови, простягнувши руки до неба. 55 Він встав і гучним голосом поблагословив весь збір Ізра́їля: 56 «Хай лине хвала Єгові, який виконав свою обіцянку і дав своєму народу Ізра́їлю місце відпочинку. З усього того доброго, що він обіцяв через свого слугу Мойсея, жодне слово не залишилось невиконаним. 57 Нехай наш Бог Єгова буде з нами, як був з нашими прабатьками. Хай не полишить нас і не покине, 58 нехай прихилить до себе наше серце, щоб ми ходили всіма його дорогами і дотримувались його заповідей, постанов та присудів, які він дав нашим прабатькам. 59 Нехай ці слова, з якими я звертаюсь до Єгови, мої благання про ласку, будуть день і ніч перед нашим Богом Єговою і нехай він чинить правосуддя задля свого слуги та свого народу Ізра́їля щодня, коли буде потрібно, 60 щоб усі народи землі зрозуміли, що Єгова — правдивий Бог, і немає іншого, крім нього. 61 Нехай ваше серце буде повністю віддане Єгові, нашому Богу. Живіть за його постановами і дотримуйтесь його заповідей, як ви це робите сьогодні».
62 Цар і весь Ізра́їль склали дуже багато жертв перед лицем Єгови. 63 Цар Соломон склав для Єгови мирні жертви. Він приніс 22000 биків і 120000 овець. Тож цар і всі ізраїльтяни присвятили дім Єгови. 64 У той день цар освятив середню частину подвір’я, що перед домом Єгови, щоб скласти там цілопалення, хлібні приношення і жир мирних жертв, бо всі ці жертви — цілопалення, хлібні приношення і жир мирних жертв — не вміщались на мідному жертовнику, який був перед Єговою. 65 І влаштував Соломон свято, на яке зібрався весь Ізра́їль — великий збір людей, котрі населяли землі від Ле́во-Хама́та аж до Єгипетської долини. Народ святкував перед лицем Єгови, нашого Бога, 7 днів, потім ще 7 днів, усього 14 днів. 66 Наступного дня цар відпустив людей, і вони благословили його та пішли додому. Вони тішились і раділи у своєму серці, що Єгова виявив таку великодушність своєму слузі Давиду та своєму народу Ізра́їлю.
Розділ 9
1 Коли Соломон закінчив будувати дім Єгови та царський дім, а також усе, що хотів побудувати, 2 Єгова з’явився йому вдруге, як колись у Гіво́ні. 3 І Єгова сказав: «Я почув твою молитву і прохання про ласку, з яким ти звернувся до мене. Дім, який ти побудував, я освятив, зробивши так, щоб моє ім’я перебувало в ньому повіки. Мої очі і моє серце будуть там завжди. 4 Якщо ти служитимеш мені, як твій батько Давид, у праведності та з непорочним серцем і будеш дотримуватись усього, що я тобі наказав, якщо будеш виконувати мої постанови і присуди, 5 то я міцно поставлю твій царський трон в Ізра́їлі, щоб він стояв вічно, як я і обіцяв твоєму батькові Давиду, кажучи: “Хтось із твоїх нащадків завжди сидітиме на троні Ізра́їля”. 6 Але якщо ви і ваші сини не будете слухатися мене і дотримуватись моїх заповідей та постанов, якщо почнете служити та вклонятися іншим богам, 7 то я вигублю Ізра́їль з краю, який йому дав, а дім, що я освятив для свого імені, відкину з-перед моїх очей. Ізра́їль стане посміховищем, і всі народи глузуватимуть з нього. 8 Цей дім обернеться на купу руїн, і кожен, хто проходитиме повз нього, остовпіє від здивування, присвисне та запитає: “За що Єгова зробив таке цьому краю і цьому дому?” 9 У відповідь йому скажуть: “За те, що вони покинули свого Бога Єгову, який вивів їхніх прабатьків з єгипетського краю, і вибрали собі інших богів, почали вклонятися та служити їм. Саме тому Єгова навів на них усе це лихо”».
10 Соломон побудував два доми — дім Єгови і царський дім — за 20 років. 11 Тирський цар Хіра́м постачав йому кедрове та ялівцеве дерево, а також золото — стільки, скільки той хотів. Тож Соломон дав Хіра́му 20 міст у Галілейському краї. 12 Хіра́м вирушив з Тира, щоб оглянути міста, які дав йому Соломон, але вони йому не сподобались. 13 І він сказав: «Що це за міста ти дав мені, брате?» Тому їх донині називають краєм Каву́л. 14 Хіра́м послав царю 120 талантів золота.
15 Цар Соломон набрав підневільних робітників, щоб вони побудували дім Єгови, його власний дім, Пагорб, мур Єрусалима, Хацо́р, Мегі́ддо і Гезе́р. 16 (Свого часу фараон, цар Єгипту, захопив Гезе́р і спалив його вогнем, а ханаа́нців, які там жили, повбивав. Це місто він дав як придане своїй дочці, Соломоновій дружині.) 17 Соломон відбудував Гезе́р, Нижній Бет-Хоро́н, 18 Ваала́т, Тама́р, що в пустелі у тому краї, 19 всі свої міста для зберігання запасів, всі міста для колісниць і міста для вершників. Також він побудував усе, що хотів побудувати в Єрусалимі, на Ліва́ні та в усьому краю свого панування. 20 А всіх неізраїльтян, всіх, хто залишився з аморея́н, хетя́н, періззея́н, хіввея́н і євусея́н, — 21 тобто їхніх нащадків, які залишились у краю і яких ізраїльтяни не могли знищити,— Соломон змусив до підневільної праці, і вони є рабами донині. 22 Але нікого з ізраїльтян Соломон не зробив рабами. Вони були його воїнами, слугами, князями, помічниками, а також начальниками візників та вершників. 23 Цар Соломон мав 550 начальників над урядниками; ці начальники наглядали за працею робітників.
24 Фараонова дочка переселилася з Давидового міста в дім, який Соломон збудував для неї. Саме тоді він побудував Пагорб.
25 Тричі на рік Соломон складав цілопалення та мирні жертви на жертовнику, який збудував для Єгови. Крім того, він спалював там приношення, які димилися перед лицем Єгови. Тож він закінчив будувати дім.
26 І побудував цар Соломон кораблі в Еціо́н-Геве́рі біля Ело́ту, що на березі Червоного моря, в едо́мському краї. 27 На цих кораблях Хіра́м посилав своїх слуг, досвідчених моряків, щоб ті допомагали слугам Соломона. 28 І коли вони плавали в Офі́р, то щоразу привозили звідти царю Соломону 420 талантів золота.
Розділ 10
1 Цариця Ше́ви почула про славу Соломона, яку він мав завдяки імені Єгови, і прийшла, щоб поставити йому складні запитання і тим випробувати його. 2 Вона прийшла в Єрусалим у супроводі багатьох придворних і привезла на верблюдах бальзам, дорогоцінне каміння і дуже багато золота. Прибувши до Соломона, цариця почала розмовляти з ним про все, що було в неї на серці. 3 Соломон відповів на всі її запитання, і для царя не було нічого надто складного, чого він не міг би їй пояснити.
4 Коли цариця Ше́ви побачила всю мудрість Соломона і дім, який він збудував, 5 коли побачила страви на його столі і те, як сидять його наближені, як прислуговують слуги за столом і як вони одягнені, коли побачила, які в нього чашники та які цілопалення він приносить у домі Єгови, то в неї просто перехопило подих. 6 Тоді цариця сказала Соломону: «Те, що я чула у своєму краї про твої досягнення і мудрість,— усе це правда! 7 Я не вірила в те, що говорять, поки не прийшла і не побачила все на власні очі. Тепер я розумію, що мені не розказали й половини. У тебе значно більше мудрості й багатства, ніж мені говорили. 8 Щасливий твій народ, щасливі твої слуги, які завжди біля тебе і можуть слухати твою мудрість! 9 Нехай лине хвала твоєму Богу Єгові, якому було до вподоби посадити тебе на трон Ізра́їля. Єгова полюбив Ізра́їль навіки, тому він зробив тебе царем, щоб ти приймав справедливі й праведні рішення».
10 Потім вона дала царю 120 талантів золота, дорогоцінне каміння і дуже багато бальзаму. Більше ніхто не привозив стільки бальзаму, скільки привезла Соломону цариця Ше́ви.
11 Кораблі Хіра́ма, які привозили з Офі́ру золото, також привозили звідти дорогоцінне каміння і дуже багато сандалового дерева. 12 Із сандалового дерева цар зробив опори для дому Єгови і для царського дому, а також арфи і ліри для співаків. Такого сандалового дерева ніхто не привозив і не бачив до цього часу.
13 А цар Соломон дав цариці Ше́ви зі своєї щедрості великий дар, а також усе, що вона хотіла і що просила. Після того цариця повернулася зі слугами до свого краю.
14 Кожного року Соломон отримував 666 талантів золота, 15 окрім усього, що отримував від купців і торговців та від усіх арабських царів і намісників того краю.
16 Цар Соломон зробив 200 великих щитів із золотого сплаву (на кожен великий щит пішло 600 ше́келів золота) 17 і 300 малих щитів із золотого сплаву (на кожен малий щит пішло 3 мі́ни золота). Ці щити цар поклав у Домі з ліва́нського лісу.
18 Також цар зробив великий трон зі слонової кістки і покрив його очищеним золотом. 19 До трону вели шість сходинок, а за ним був округлий балдахін. Трон мав поручні, поряд з якими стояло два леви. 20 На шістьох сходинках стояло 12 левів, по одному з кожного боку сходинки. Нічого подібного не було в жодному царстві.
21 Усі посудини для напоїв у царя Соломона були золоті, і все приладдя в Домі з ліва́нського лісу було з чистого золота. А зі срібла не було нічого, бо за днів Соломона срібло не вважалося цінним. 22 На морі цар мав тарші́ські кораблі, які плавали разом з кораблями Хіра́ма. І раз на три роки тарші́ські кораблі привозили золото, срібло, слонову кістку, а також мавп і павичів.
23 Цар Соломон перевершував багатством і мудрістю всіх земних царів. 24 І всі люди на землі хотіли зустрітися з Соломоном, щоб послухати мудрість, яку Бог вклав у його серце. 25 Кожен підносив йому свій дар — срібні та золоті речі, одяг, зброю, бальзам, коней і мулів. І так було з року в рік.
26 Соломон набував дедалі більше колісниць та коней. Він мав 1400 колісниць і 12000 коней, яких тримав у містах для колісниць та в себе в Єрусалимі.
27 Цар нагромадив стільки срібла в Єрусалимі, що його було як каміння, і стільки кедрового дерева, що його було як сикоморів у Шефе́лі.
28 Коней Соломону привозили з Єгипту. Царські купці купували табуни коней за встановленою ціною. 29 Колісницю доставляли з Єгипту за 600 ше́келів срібла, а коня — за 150. Царські купці продавали їх усім хетя́нським і сирійським царям.
Розділ 11
1 Крім фараонової дочки, цар Соломон полюбив багато жінок-чужинок — моавітя́нок, аммонітя́нок, едомля́нок, сидоня́нок і хетя́нок — 2 з народів, про які Єгова говорив ізраїльтянам: «Не єднайтеся з ними і не дозволяйте їм єднатися з вами, бо вони неодмінно прихилять ваше серце до своїх богів». Але Соломон прихилився до них і полюбив їх. 3 Він мав 700 дружин, які були княгинями, та 300 наложниць, і поступово ці жінки звели його серце. 4 Коли Соломон постарів, його дружини схилили його серце до того, щоб служити іншим богам. Соломонове серце не було повністю віддане його Богу Єгові, як серце його батька Давида. 5 І почав Соломон поклонятися Астарті, богині сидоня́н, та Мілко́му, мерзотному богові аммонітя́н. 6 Соломон робив зло в очах Єгови і не слухався Єгову в усьому, як слухався його батько Давид.
7 У той час Соломон побудував на горі перед Єрусалимом узвишшя Кемо́шу, мерзотному богові Моа́ва, і узвишшя Молоху, мерзотному богові аммонітя́н. 8 Так він зробив для всіх дружин-чужинок, які спалювали приношення і складали жертви для своїх богів.
9 Тож Єгова розгнівався на Соломона, бо його серце відвернулось від Єгови, Ізра́їлевого Бога, який двічі з’являвся йому 10 і застерігав, щоб він не служив іншим богам. Але цар не послухався наказу Єгови. 11 Тоді Єгова сказав Соломону: «За те, що ти зробив це, за те, що не дотримувався моєї угоди і не виконував постанов, які я тобі дав, я неодмінно вирву царство з твоїх рук і віддам твоєму слузі. 12 Але ради твого батька Давида я не зроблю цього за твого життя. Я вирву царство з руки твого сина, 13 тільки вирву в нього не все царство. Одне плем’я я дам твоєму сину ради мого слуги Давида і ради Єрусалима, який я вибрав».
14 І Єгова поставив Соломону противника — едомля́нина Гада́да, який походив з царської родини в Едо́мі. 15 Коли Давид розбив едомля́н, воєначальник Йоа́в прийшов в Едо́м, щоб поховати мертвих, і хотів убити там всіх чоловіків. 16 (Йоа́в і всі ізраїльтяни пробули в Едо́мі шість місяців, поки не вигубили там усіх чоловіків.) 17 У той час Гада́д був ще хлопчиком і втік у Єгипет разом з декотрими едомля́нами, слугами його батька. 18 Вони пішли з Мідія́ну в Пара́н. Там вони взяли з собою людей і пішли в Єгипет до фараона, єгипетського царя, який дав Гада́ду землю, дім і забезпечував його харчами. 19 Гада́д здобув прихильність в очах фараона, і той видав за нього сестру своєї дружини, цариці Тахпене́си. 20 Через якийсь час сестра Тахпене́си народила Гада́ду сина, Генува́та. Тахпене́са принесла його в дім фараона. І Генува́т жив там разом з фараоновими синами.
21 В Єгипті Гада́д почув, що Давид спочив зі своїми прабатьками і що воєначальник Йоа́в також помер. Тож Гада́д сказав фараону: «Відпусти мене, щоб я пішов у свій край». 22 Але фараон запитав його: «Хіба тобі тут чогось бракує, що ти хочеш повернутися до свого краю?» — «Ні,— відповів Гада́д,— але, прошу, відпусти мене».
23 Бог поставив Соломону ще одного противника — Еліа́диного сина Резо́на, який утік від свого пана Гададезе́ра, царя Цо́ви. 24 Після того як Давид розбив військо Цо́ви, Резо́н зібрав до себе людей і очолив банду грабіжників. Вони пішли та оселилися в Дамаску і почали там правити. 25 Резо́н був противником Ізра́їля всі дні життя Соломона і, як Гада́д, чинив зло Ізра́їлю. Весь час, поки Резо́н правив Сирією, він відчував огиду до Ізра́їля.
26 Слуга Соломона Єровоа́м, син Нева́та, також збунтувався проти царя. Він був єфре́мівцем з Цере́ди, а його овдовілу матір звали Церу́а. 27 І ось чому він збунтувався проти царя. Соломон побудував Пагорб і замурував пролом муру в Давидовому місті, місті свого батька. 28 А Єровоа́м був здібним молодим чоловіком. Соломон помітив, що він працьовитий, і зробив його наглядачем над усіма підневільними робітниками з племені Йосипа. 29 Якось у той час Єровоа́м вийшов з Єрусалима, і по дорозі його зустрів пророк Ахі́я з Ші́ло, який мав на собі новий одяг. Крім них, у полі не було нікого. 30 Ахі́я розірвав свій новий одяг на 12 частин 31 і сказав Єровоа́му:
«Візьми собі 10 частин, бо Єгова, Бог Ізра́їля, сказав так: “Я вирву царство з руки Соломона і дам тобі 10 племен. 32 Я залишу йому тільки одне плем’я ради мого слуги Давида і ради Єрусалима, міста, яке я вибрав з усіх Ізра́їлевих племен. 33 Я зроблю це тому, що вони покинули мене і почали вклонятися Астарті, богині сидоня́н, Кемо́шу, моа́вському богові, і Мілко́му, богу аммонітя́н. Вони не ходили моїми дорогами, не робили того, що правильне в моїх очах, і не дотримувались моїх постанов і присудів, як дотримувався Соломонів батько Давид. 34 Але всього царства я не заберу від нього. Я залишу його провідником до кінця його життя ради мого слуги Давида, якого я вибрав за те, що він дотримувався моїх заповідей і присудів. 35 Я заберу царську владу з руки його сина і віддам тобі; ти отримаєш 10 племен. 36 А його сину я дам одне плем’я, щоб нащадки мого слуги Давида завжди правили переді мною в Єрусалимі, місті, яке я вибрав для свого імені. 37 Я зроблю тебе царем, і ти будеш правити над усім, чим бажаєш. Ти станеш царем над Ізра́їлем. 38 Якщо ти будеш слухатись усього, що я тобі наказую, якщо будеш ходити моїми дорогами, будеш робити те, що правильне в моїх очах, і дотримуватись моїх постанов і заповідей, як мій слуга Давид, то я буду з тобою. Я збудую для тебе дім, як збудував для Давида, і цей дім стоятиме завжди. Я зроблю тебе царем над Ізра́їлем. 39 А нащадків Давида я впокорятиму за лихі вчинки, але не завжди”».
40 Оскільки Соломон хотів убити Єровоа́ма, той утік в Єгипет до Шіша́ка, єгипетського царя, і жив там до смерті Соломона.
41 А все інше про Соломона — про його мудрість і все, що він зробив,— записано в літописі Соломона. 42 І царював Соломон у Єрусалимі над усім Ізра́їлем 40 років. 43 Коли Соломон спочив зі своїми прабатьками, його поховали в Давидовому місті, місті його батька, а замість нього зацарював його син Реговоа́м.
Розділ 12
1 І пішов Реговоа́м до Сихе́ма, бо там зібрався весь Ізра́їль, щоб зробити його царем. 2 Про це почув Єровоа́м, Нева́тів син, який все ще був у Єгипті (він втік у Єгипет від царя Соломона і там оселився). 3 За Єровоа́мом послали людей, і він та весь збір Ізра́їля прийшли до Реговоа́ма і сказали: 4 «Твій батько поклав на нас непосильне ярмо. Ти ж полегши це тяжке ярмо та нашу непосильну працю, і ми будемо тобі служити».
5 На це Реговоа́м відповів: «Ідіть, а через три дні поверніться». І народ пішов. 6 Тоді цар Реговоа́м порадився зі старшими чоловіками, які служили його батькові Соломону, коли той був ще живий. Він запитав: «Що ви порадите відповісти цьому народу?» 7 Вони сказали: «Якщо сьогодні ти станеш слугою для цього народу, якщо прислухаєшся до його прохання і даси добру відповідь, то він завжди буде тобі служити».
8 Але цар відкинув пораду старших чоловіків і почав радитися з молодими, які виростали разом з ним і тепер служили йому. 9 Він запитав їх: «А ви що порадите відповісти цьому народу, який просив мене: “Полегши ярмо, яке поклав на нас твій батько”?» 10 Молоді чоловіки, які виростали разом з ним, відповіли: «Народу, який сказав: “Твій батько поклав на нас тяжке ярмо, а ти полегши його”, скажи так: “Мій мізинець буде товстішим, ніж стегна мого батька. 11 Мій батько поклав на вас тяжке ярмо, а я зроблю його ще тяжчим. Мій батько шмагав вас батогами, а я шмагатиму колючими бичами”».
12 На третій день, коли Єровоа́м і весь народ прийшли до царя Реговоа́ма, як він і наказав, говорячи: «Прийдіть до мене через три дні», 13 цар відповів їм суворо, відкинувши пораду старших чоловіків. 14 Він відповів так, як порадили молоді чоловіки: «Мій батько поклав на вас тяжке ярмо, а я зроблю його ще тяжчим. Мій батько шмагав вас батогами, а я шмагатиму колючими бичами». 15 Отже, цар не послухався народу, бо це спричинив Єгова, щоб Єгова виконав своє слово, яке сказав Єровоа́му, Нева́товому сину, через шілоня́нина Ахі́ю.
16 Коли весь Ізра́їль побачив, що цар не послухався його, то відповів: «Що в нас спільного з Давидом? Ми не маємо спадку з сином Єссе́я. Повертайся, Ізра́їлю, до своїх богів! А ти, Давиде, пильнуй свій дім!» Після того всі ізраїльтяни розійшлися по домах. 17 Але Реговоа́м і далі правив над ізраїльтянами, які жили в містах Юди.
18 Пізніше цар Реговоа́м послав до ізраїльтян Адора́ма, який був начальником підневільних робітників, однак весь Ізра́їль заки́дав його камінням до смерті. А цар Реговоа́м встиг сісти в колісницю і втік до Єрусалима. 19 Тож ізраїльтяни збунтувались проти дому Давида і донині не хочуть йому підкорятися.
20 Як тільки всі ізраїльтяни почули, що Єровоа́м повернувся, то покликали його на збори і зробили царем над усім Ізра́їлем. Крім племені Юди, ніхто з народу не підтримав дому Давида.
21 Коли Реговоа́м, син Соломона, прибув до Єрусалима, то зібрав 180000 навчених воїнів з племен Юди і Веніями́на, щоб піти війною проти Ізра́їля і відновити своє царювання. 22 Тоді правдивий Бог сказав Шема́ї, Божому чоловікові: 23 «Передай Юдиному цареві Реговоа́му, сину Соломона, всьому племені Юди і Веніями́на та решті народу: 24 “Так говорить Єгова: «Не йдіть воювати проти своїх братів, ізраїльтян. Повертайтесь до своїх домів, бо все це спричинив я»”». Вони послухалися слів Єгови і повернулися додому, як Єгова й наказав.
25 Єровоа́м укріпив Сихе́м у гористому краї Єфре́ма й оселився там. Звідти він пішов і укріпив Пенуї́л. 26 Єровоа́м сказав у своєму серці: «Царство може повернутись до дому Давида. 27 Якщо ці люди й далі будуть ходити в Єрусалим, щоб складати жертви в домі Єгови, то їхнє серце знову прихилиться до Юдиного царя Реговоа́ма, їхнього пана. Тоді вони точно вб’ють мене і повернуться до Реговоа́ма, Юдиного царя». 28 Порадившись, цар зробив двох золотих телят і сказав народу: «Навіщо вам так обтяжувати себе і ходити в Єрусалим? Ось твій Бог, Ізра́їлю, який вивів тебе з Єгипту!» 29 Потім він поставив одне теля в Бете́лі, а друге в Да́ні. 30 І це привело народ до гріха. Щоб поклонятися одному з телят, люди ходили аж у Дан.
31 На узвишшях Єровоа́м збудував святилища і призначив священиками тих, хто не належав до левітів. 32 Крім того, 15-го дня восьмого місяця він започаткував таке ж свято, як у Юді. На жертовнику, який Єровоа́м поставив у Бете́лі, він складав жертви телятам, котрих зробив. У Бете́лі він призначив священиків, щоб вони служили на узвишшях, які він влаштував. 33 Єровоа́м почав складати приношення на жертовнику, який зробив у Бете́лі, 15-го дня восьмого місяця — місяця, який він сам і вибрав. Він влаштував свято для Ізра́їля і зійшов на жертовник, щоб принести жертви і спалити приношення.
Розділ 13
1 За наказом Єгови з Юди в Бете́ль прийшов Божий чоловік. У той час Єровоа́м стояв біля жертовника, щоб спалити приношення. 2 Звернувшись до жертовника, Божий чоловік передав слова Єгови: «Жертовнику, жертовнику! Так говорить Єгова: “У домі Давида народиться син, на ім’я Йосі́я. Він складе на тобі в жертву священиків узвиш, які спалюють тут приношення. І він спалить на тобі людські кістки”». 3 Того дня він також дав їм такий знак, кажучи: «Ось вам знак від Єгови: “Жертовник розколеться, і попіл, що на ньому, розсиплеться”».
4 Як тільки цар Єровоа́м, який стояв біля жертовника, почув те, що сказав Божий чоловік про жертовник у Бете́лі, то простягнув руку і вигукнув: «Схопіть його!» В ту ж мить рука всохла, і він не міг поворухнути нею. 5 А жертовник розколовся, і попіл розсипався. Так виконався знак від Єгови, який дав Божий чоловік.
6 Тоді цар сказав Божому чоловікові: «Прошу, помолися за мене і вблагай свого Бога Єгову, щоб моя рука зцілилась». Божий чоловік почав благати Єгову, і царева рука зцілилась та стала такою, як раніше. 7 Цар сказав Божому чоловікові: «Ходімо до мого дому, поїси, і я дам тобі дарунок». 8 Але Божий чоловік відповів: «Навіть якщо ти даси мені половину свого дому, я не піду з тобою і не буду їсти хліба чи пити води в цьому місці, 9 бо Єгова мені наказав: “Не їж хліба, не пий води і не повертайся тією дорогою, якою прийшов”». 10 Тож він пішов іншою дорогою, а не тією, що прийшов у Бете́ль.
11 У Бете́лі жив один старий пророк. Його сини прийшли додому і розказали йому про все, що Божий чоловік зробив того дня в Бете́лі. Також вони передали батьку слова, які той чоловік сказав царю. 12 Батько запитав їх: «Якою дорогою він пішов?» — і сини показали дорогу, якою пішов Божий чоловік, що приходив з Юди. 13 Тоді батько наказав синам: «Осідлайте для мене осла». Вони осідлали осла, і він поїхав.
14 Старий пророк поїхав за Божим чоловіком та зустрів його, коли той сидів під великим деревом. Він запитав: «Це ти Божий чоловік, який прийшов з Юди?» — «Так»,— відповів чоловік. 15 Старий пророк сказав: «Ходімо до мого дому і поїси хліба». 16 Але той відповів: «Я не можу повернутися з тобою і увійти до твого дому, не можу їсти чи пити в цьому місці, 17 бо Єгова мені наказав: “Не їж там хліба, не пий води і не повертайся тією дорогою, якою прийшов”». 18 На це старий пророк сказав: «Я теж пророк, як і ти. Ангел передав мені слова Єгови: “Запроси його до свого дому, щоб він поїв хліба і попив води”». (Але він його обманув.) 19 І той пішов з ним, щоб поїсти хліба й попити води в його домі.
20 Коли вони ще сиділи за столом, пророк, який повернув чоловіка, отримав звістку від Єгови 21 і сказав Божому чоловікові, який прийшов з Юди: «Так говорить Єгова: “Ти не послухався наказу Єгови і не виконав заповіді, яку дав твій Бог Єгова, 22 а повернувся, щоб їсти й пити в місці, про яке я тобі наказав: «Не їж там хліба і не пий води». Через це твоє тіло не буде поховане в гробниці твоїх прабатьків”».
23 Після того як Божий чоловік — пророк, який повернувся,— поїв хліба і попив води, старий пророк осідлав для нього осла, 24 і той пішов своїм шляхом. По дорозі на нього напав лев та вбив його. І тіло пророка лежало на дорозі, а поруч стояв осел і лев. 25 Коли тією дорогою проходили люди, то побачили, що на дорозі лежить тіло і поруч стоїть лев. Вони пішли і розповіли про це в місті, де жив старий пророк.
26 Коли про це почув пророк, який повернув Божого чоловіка, то сказав: «Це Божий чоловік, який не послухався наказу Єгови, і тому Єгова послав лева, який роздер його і вбив. Усе сталося так, як говорив Єгова». 27 Він наказав своїм синам: «Осідлайте для мене осла». І вони осідлали. 28 Тоді він поїхав і знайшов на дорозі тіло, біля якого стояв лев та осел. Лев не з’їв тіла і не роздер осла. 29 Старий пророк підняв тіло Божого чоловіка, поклав його на осла і повіз у своє місто, щоб оплакати і поховати його. 30 Він поклав його тіло у свою гробницю, і його оплакували, кажучи: «Яке ж горе, мій брате!» 31 Поховавши його, старий пророк сказав своїм синам: «Коли я помру, поховайте мене в гробниці, де похований Божий чоловік. Покладіть мої кістки поряд з його кістками. 32 Усі слова, що він говорив про жертовник у Бете́лі і про всі святилища на узвишшях у містах Сама́рії,— всі слова, які Єгова передав через нього,— обов’язково сповняться».
33 Але й після того Єровоа́м не покинув неправедного шляху. Він і далі призначав священиків з простого народу, щоб ті служили на узвишшях. Він призначав священиком кожного, хто хотів, і казав: «Нехай він буде священиком узвишшя». 34 Через цей гріх домашні Єровоа́ма загинули і були стерті з лиця землі.
Розділ 14
1 У той час захворів Аві́я, син Єровоа́ма. 2 І Єровоа́м сказав своїй дружині: «Прошу, переодягнися, щоб ніхто не дізнався, що ти дружина Єровоа́ма, і піди в Ші́ло. Там є пророк Ахі́я, який сказав, що я стану царем цього народу. 3 Візьми з собою 10 буханців хліба, коржі з посипкою, глечик меду та піди до нього. І він скаже тобі, що буде з хлопцем».
4 Єровоа́мова дружина так і зробила. Вона зібралась, вирушила в Ші́ло і прийшла в дім Ахі́ї. Від старості Ахі́я втратив зір і вже нічого не бачив.
5 Єгова промовив до Ахі́ї: «Ось іде дружина Єровоа́ма, щоб запитати тебе про свого сина, бо він захворів. Я повідомлю, що ти маєш їй сказати. Коли вона прийде, то буде приховувати, ким є насправді».
6 Почувши біля входу її кроки, Ахі́я сказав: «Заходь, дружино Єровоа́ма. Чому ти приховуєш, ким є? Я маю для тебе сувору звістку. 7 Йди і скажи Єровоа́му: “Так говорить Єгова, Бог Ізра́їля: «Я звеличив тебе серед твого народу, щоб зробити провідником мого народу Ізра́їля. 8 Я вирвав царство від дому Давида і віддав тобі, але ти не став таким, як мій слуга Давид, який виконував мої заповіді, служив мені всім серцем і робив лише те, що правильне в моїх очах. 9 Ти поводився гірше від усіх, хто був перед тобою. Ти зробив для себе іншого бога та ідолів з металу, щоб ображати мене. Ти відвернувся від мене. 10 За це, Єровоа́ме, я наведу лихо на твій дім і вигублю в тебе кожного чоловіка, вигублю всіх, навіть найнезначнішого в Ізра́їлі. Я викину твій дім, як викидають гній, щоб нічого не залишилось. 11 Якщо хтось із твого дому помре в місті, його з’їдять пси, а якщо помре в полі, його склюють небесні птахи, бо так сказав Єгова»”.
12 Тепер же вставай і йди додому. А коли ввійдеш у місто, хлопець помре. 13 Весь Ізра́їль буде його оплакувати і потім поховає. Він єдиний з дому Єровоа́ма буде похований у гробниці, бо з цілого дому Єровоа́ма тільки в ньому Єгова, Бог Ізра́їля, знайшов щось добре. 14 Прийде день,— і то дуже скоро,— коли Єгова поставить над Ізра́їлем царя, який вигубить дім Єровоа́ма. 15 Єгова вразить Ізра́їль, і той захитається, як очерет у воді. Він вирве з корінням ізраїльтян з тієї доброї землі, яку дав їхнім прабатькам, і розпорошить їх на тому боці Ріки за те, що вони робили собі священні палі і тим ображали Єгову. 16 Він покине Ізра́їль за гріхи, які чинив Єровоа́м і які через нього почали чинити ізраїльтяни».
17 Тоді дружина Єровоа́ма встала, пішла своєю дорогою і прийшла в Ті́рцу. Як тільки вона ступила на поріг свого дому, хлопець помер. 18 Його поховали, і весь Ізра́їль оплакував його, як Єгова і говорив через свого слугу, пророка Ахі́ю.
19 Все інше про Єровоа́ма, про те, як він воював і як царював, записано в літописі Ізра́їлевих царів. 20 Царював Єровоа́м 22 роки і спочив зі своїми прабатьками, а замість нього зацарював його син Нада́в.
21 В Юді у той час правив Реговоа́м, син Соломона. Реговоа́м став царем, коли йому був 41 рік, і 17 років царював у Єрусалимі — місті, яке Єгова вибрав з усіх Ізра́їлевих племен для свого імені. Його матір’ю була аммонітя́нка Наа́ма. 22 Мешканці Юди робили зло в очах Єгови і своїми гріхами гнівили його більше, ніж їхні прабатьки. 23 Вони також будували узвишшя, священні стовпи й священні палі на кожному високому пагорбі та під кожним розлогим деревом. 24 У тому краю були також чоловіки, які займалися храмовою проституцією. Ізраїльтяни наслідували гидкі звичаї народів, які Єгова вигнав перед ними.
25 П’ятого року царювання Реговоа́ма на Єрусалим напав єгипетський цар Шіша́к 26 і забрав скарби дому Єгови і скарби царського дому. Він забрав усе, в тому числі всі золоті щити, які зробив Соломон. 27 Замість них цар Реговоа́м зробив мідні щити і доручив їх начальникам вартових, які охороняли вхід у царський дім. 28 І, коли цар мав іти до дому Єгови, приходили вартові та несли щити, а потім повертали їх у кімнату для вартових.
29 Все інше про Реговоа́ма, про те, що він робив, записано в літописі Юдиних царів. 30 Між Реговоа́мом та Єровоа́мом увесь час точилася війна. 31 Коли Реговоа́м спочив зі своїми прабатьками, його поховали в Давидовому місті, де були поховані його прабатьки. Його матір’ю була аммонітя́нка Наа́ма. Замість Реговоа́ма зацарював його син Авія́м.
Розділ 15
1 Авія́м став царем Юди у 18-й рік царювання Єровоа́ма, Нева́тового сина, 2 і царював у Єрусалимі три роки. Його матір’ю була Маа́ха, внучка Авішало́ма. 3 Він наслідував усі гріхи свого батька, і його серце не було повністю віддане його Богу Єгові, як серце його прабатька Давида. 4 Але Єгова, його Бог, дав йому царську владу в Єрусалимі та поставив після нього його сина і зберіг Єрусалим ради Давида, 5 бо Давид робив те, що правильне в очах Єгови, і всі дні свого життя не відступав від наказів Бога, окрім випадку з хетя́нином Урі́єю. 6 І, поки жив Реговоа́м, між ним та Єровоа́мом постійно точилася війна.
7 Про інші діла Авія́ма, про все, що він робив, написано в літописі Юдиних царів. Між Авія́мом та Єровоа́мом також точилася війна. 8 Коли Авія́м спочив зі своїми прабатьками, його поховали в Давидовому місті, а замість нього зацарював його син А́са.
9 А́са став царем Юди у 20-й рік царювання Ізра́їлевого царя Єровоа́ма. 10 Він царював у Єрусалимі 41 рік. Його бабусею була Маа́ха, внучка Авішало́ма. 11 А́са робив те, що правильне в очах Єгови, як і його прабатько Давид. 12 Він вигнав з краю чоловіків, які займалися храмовою проституцією, і знищив гидких ідолів, яких зробили його прабатьки. 13 Він навіть позбавив свою бабусю Маа́ху титулу цариці-матері, бо вона зробила сороміцького ідола для поклоніння священній палі. Цього ідола А́са зрубав і спалив у долині Кедро́н. 14 А священні узвишшя він не знищив. Однак серце А́си все його життя було повністю віддане Єгові. 15 А́са приніс у дім Єгови все, що освятив його батько і він сам,— срібло, золото та різні речі.
16 Між А́сою та ізра́їльським царем Баа́шею постійно точилася війна. 17 Ізра́їльський цар Баа́ша виступив проти Юди і почав укріпляти Ра́му, щоб ніхто не міг виходити від Юдиного царя А́си і приходити до нього. 18 Тоді А́са взяв усе срібло й золото, яке залишилось у скарбницях дому Єгови і царського дому, і через своїх слуг послав Бен-Гада́ду, сину Тавріммо́на, сина Хезіо́на, сирійському цареві, який жив у Дамаску. А́са передав йому такі слова: 19 «Згадай про договір між мною і тобою, між моїм батьком і твоїм. Я посилаю тобі в дарунок срібло й золото. Розірви свій договір з ізра́їльським царем Баа́шею, щоб він відступив від мене». 20 Бен-Гада́д послухався царя А́си та послав своїх воєначальників на ізра́їльські міста. І вони захопили Ійо́н, Дан, А́вель-Бет-Маа́ху, весь Кіннере́т і весь край Нефтали́ма. 21 Як тільки Баа́ша дізнався про це, то перестав укріпляти Ра́му і повернувся в Ті́рцу. 22 А цар А́са зібрав усіх мешканців Юди, всіх до одного, і вони повиносили з Ра́ми каміння й дерево, які Баа́ша використовував для будівництва. Цим камінням і деревом А́са укріпив Ге́ву в краю Веніями́на і Мі́цпу.
23 Про інші діла А́си, про його могутність, про все, що він робив, і про міста, які збудував, записано в літописі Юдиних царів. На старості в нього почали боліти ноги. 24 Коли А́са спочив зі своїми прабатьками, його поховали в Давидовому місті, місті його прабатька, де були поховані його прабатьки. Замість А́си зацарював його син Йосафа́т.
25 Нада́в, син Єровоа́ма, став царем над Ізра́їлем у другий рік царювання Юдиного царя А́си і царював в Ізра́їлі два роки. 26 Нада́в робив зло в очах Єгови, він ходив слідами свого батька і чинив гріх, до якого той спонукав ізраїльтян. 27 Коли Нада́в і всі ізраїльтяни тримали в облозі Гіббето́н, який належав філісти́млянам, Баа́ша, син Ахі́ї з племені Іссаха́ра, вчинив проти Нада́ва змову і вбив його біля Гіббето́на. 28 Баа́ша вбив його у третій рік царювання Юдиного царя А́си і став царем замість нього. 29 Як тільки Баа́ша став царем, то вигубив весь дім Єровоа́ма. Він не залишив живим нікого, хто дихає, а знищив усіх, як і наказав Єгова через свого слугу, шілоня́нина Ахі́ю. 30 Це сталося через гріхи, які чинив Єровоа́м і до яких він спонукав ізраїльтян, а також через те, що Єровоа́м сильно ображав Єгову, Бога Ізра́їля. 31 Про інші діла Нада́ва, про все, що він робив, записано в літописі Ізра́їлевих царів. 32 А між А́сою та Ізра́їлевим царем Баа́шею постійно точилася війна.
33 Баа́ша, син Ахі́ї, став царем над усім Ізра́їлем у третій рік царювання Юдиного царя А́си і царював у Ті́рці 24 роки. 34 Баа́ша робив зло в очах Єгови, він ходив слідами Єровоа́ма і чинив гріх, до якого той спонукав ізраїльтян.
Розділ 16
1 Єгова передав через Є́гу, сина Хана́ні, такий присуд Баа́ші: 2 «Я підняв тебе з пороху і зробив провідником мого народу Ізра́їля, але ти пішов слідами Єровоа́ма та спонукав мій народ Ізра́їль грішити, так що ізраїльтяни ображали мене своїми гріхами. 3 За це я погублю Баа́шу та його дім, я зроблю з його домом те саме, що з домом Єровоа́ма, Нева́тового сина. 4 Якщо хтось із дому Баа́ші помре в місті, його з’їдять пси, а якщо помре в полі, його склюють небесні птахи».
5 Про інші діла Баа́ші, про його могутність і про все, що він робив, записано в літописі Ізра́їлевих царів. 6 Коли Баа́ша спочив зі своїми прабатьками, його поховали в Ті́рці, а замість нього зацарював його син Е́ла. 7 Єгова передав через пророка Є́гу, сина Хана́ні, присуд Баа́ші та його дому за те, що Баа́ша робив зло в очах Єгови, ображаючи його ділами своїх рук і наслідуючи дім Єровоа́ма, а також за те, що він убив його.
8 Е́ла, син Баа́ші, став царем над Ізра́їлем у 26-й рік царювання Юдиного царя А́си і царював у Ті́рці два роки. 9 Його слуга Зі́мрі, начальник над половиною колісничного війська, вчинив проти нього змову. І, коли Е́ла напився в Ті́рці у домі А́рци, який був управителем його дому в Ті́рці, 10 Зі́мрі прийшов і вбив його, а сам став царем замість нього. Це сталося у 27-й рік царювання Юдиного царя А́си. 11 Як тільки Зі́мрі став царем і сів на трон, то вигубив весь дім Баа́ші. Він не пощадив жодного чоловіка — ані родича, ані друга. 12 Зі́мрі знищив весь дім Баа́ші, згідно з присудом, який Єгова виніс Баа́ші через пророка Є́гу. 13 Це сталося через усі гріхи Баа́ші та його сина Е́ли, у які вони втягнули ізраїльтян, так що ті ображали Єгову, Бога Ізра́їля, своїми нікчемними ідолами. 14 А про інші діла Е́ли, про все, що він робив, записано в літописі Ізра́їлевих царів.
15 Зі́мрі став царем у 27-й рік царювання Юдиного царя А́си і царював у Ті́рці сім днів, тимчасом як загони тримали в облозі Гіббето́н, що належав філісти́млянам. 16 Воїни, які тримали місто в облозі, почули, що Зі́мрі вчинив змову проти царя та вбив його. Тож всі ізраїльтяни у таборі того ж дня зробили царем над Ізра́їлем воєначальника О́мрі. 17 І О́мрі та всі ізраїльтяни відступили від Гіббето́на та взяли в облогу Ті́рцу. 18 Коли Зі́мрі побачив, що місто захопили, то ввійшов в укріплену башту царського дому, підпалив царський дім і сам згорів у вогні. 19 Це сталося через його гріхи, через те що він робив зло в очах Єгови, ходив слідами Єровоа́ма і звів Ізра́їль на шлях гріха. 20 А про інші діла Зі́мрі і про змову, яку він вчинив, записано в літописі Ізра́їлевих царів.
21 У той час народ Ізра́їля поділився на дві частини. Одна частина підтримувала Ті́вні, сина Гіна́та, і хотіла зробити його царем, а друга — О́мрі. 22 Зрештою ті, хто підтримував О́мрі, перемогли тих, хто підтримував Ті́вні, сина Гіна́та. Тож Ті́вні загинув, а О́мрі став царем.
23 О́мрі став царем над Ізра́їлем у 31-й рік правління Юдиного царя А́си і царював 12 років. У Ті́рці він царював 6 років. 24 Він купив у Шеме́ра за 2 таланти срібла гору Сама́рію і побудував на ній місто. Це місто він назвав Сама́рія на честь Шеме́ра, власника гори. 25 О́мрі робив зло в очах Єгови і поводився гірше, ніж усі його попередники. 26 Він у всьому наслідував Єровоа́ма, Нева́тового сина, і чинив гріх, до якого той спонукав ізраїльтян, так що вони ображали Єгову, Бога Ізра́їля, своїми нікчемними ідолами. 27 А про інші діла О́мрі, про його могутність і про те, що він робив, записано в літописі Ізра́їлевих царів. 28 Коли О́мрі спочив зі своїми прабатьками, його поховали в Сама́рії, а замість нього зацарював його син Аха́в.
29 Аха́в, син О́мрі, став царем над Ізра́їлем у 38-й рік царювання Юдиного царя А́си і царював над Ізра́їлем у Сама́рії 22 роки. 30 Аха́в, син О́мрі, робив ще більше зло в очах Єгови, ніж усі його попередники. 31 Він не тільки наслідував гріхи Єровоа́ма, Нева́тового сина, але й узяв собі за дружину Єзаве́ль, дочку сидо́нського царя Етваа́ла, і почав служити та вклонятися Ваа́лу. 32 Крім того, він поставив жертовник Ваа́лу в домі Ваа́ла, який побудував у Сама́рії, 33 а також зробив священну палю. Аха́в поводився гірше, ніж усі Ізра́їлеві царі, які були перед ним, і тим ображав Єгову, Бога Ізра́їля.
34 За його днів Хії́л з Бете́ля відбудував Єрихон. Коли він закладав фундамент, то втратив свого первістка Авіро́на, а коли ставив ворота — втратив наймолодшого сина Сегу́ва, як і говорив Єгова через Ісуса, Нави́нового сина.
Розділ 17
1 Тішбея́нин Ілля, житель Гілеа́ду, сказав до Аха́ва: «Як живий Єгова, Ізра́їлів Бог, якому я служу, в ці роки не буде ні роси, ні дощу, хіба що за моїм словом».
2 Єгова сказав Іллі: 3 «Піди звідси на схід та сховайся біля долини Кери́т, що на схід від Йордану. 4 Ти питимеш з потоку, а їжу тобі будуть приносити круки за моїм наказом». 5 Він відразу послухався слова Єгови: пішов у долину Кери́т, що на схід від Йордану, і залишився там. 6 Зранку та ввечері круки приносили йому хліб і м’ясо, а воду він брав з потоку. 7 Але через якийсь час потік висох, бо в краю не було дощу.
8 Тоді Єгова промовив до Іллі: 9 «Іди в Саре́пту, що належить до Сидо́на, і залишайся там. А я накажу одній вдові годувати тебе». 10 Тож Ілля пішов у Саре́пту і, коли входив у місто, побачив вдову, яка збирала дрова. Він покликав її та попросив: «Принеси мені, будь ласка, трохи води в горняті, щоб я попив». 11 Коли ж вона пішла по воду, він сказав їй услід: «Прошу, принеси ще й шматок хліба». 12 Але вона відповіла: «Як живий Єгова, твій Бог, я не маю хліба, а лише жменю борошна у великому глеку і трохи олії в глечику. Я назбираю дров та піду приготую щось для себе і свого сина. Ми з’їмо це, а потім помремо».
13 На це Ілля сказав: «Не бійся. Піди й зроби так, як ти говорила. Але спочатку приготуй для мене маленьку хлібину з того, що маєш, і принеси мені, а потім приготуєш щось для себе і для свого сина. 14 Бо так говорить Єгова, Бог Ізра́їля: “Не закінчиться ні борошно у великому глеку, ні олія в глечику аж до дня, коли Єгова пошле на землю дощ”». 15 Вона пішла і зробила так, як сказав Ілля. І багато днів він, ця вдова та її домашні мали що їсти. 16 Не закінчувалося ні борошно у великому глеку, ні олія в глечику, як Єгова і сказав через Іллю.
17 Через якийсь час син тієї жінки, господині дому, сильно захворів і помер. 18 Тоді вона сказала Іллі: «Навіщо ти зробив мені це, чоловіче Божий? Ти прийшов, щоб нагадати мою провину і вбити мого сина?» 19 Але він відповів: «Дай мені свого сина». Ілля взяв його з її рук, заніс до себе в горішню кімнату і поклав на своє ліжко. 20 Він звернувся до Єгови, кажучи: «Боже мій, Єгово, невже ти заподієш зло і цій вдові, в якої я зупинився, і дозволиш її сину померти?» 21 Потім він тричі простягнувся над хлопцем і почав благати Єгову: «Єгово, мій Боже, прошу тебе, хай життя цього хлопця повернеться до нього». 22 Єгова вислухав Іллю, і до хлопця повернулось життя. Тож хлопець ожив. 23 Ілля взяв його, переніс з горішньої кімнати в дім, віддав матері і промовив: «Дивись, твій син живий!» 24 І жінка сказала Іллі: «Тепер я знаю, що ти дійсно Божий чоловік і що слова, які Єгова говорить через тебе,— правдиві».
Розділ 18
1 Згодом, третього року, Єгова сказав Іллі: «Піди до Аха́ва, бо я вирішив послати на землю дощ». 2 Тож Ілля пішов до Аха́ва; у ті дні в Сама́рії був сильний голод.
3 Аха́в тим часом покликав Овді́я, управителя дому. (Овді́й дуже боявся Єгови. 4 І, коли Єзаве́ль знищувала пророків Єгови, Овді́й узяв 100 пророків, сховав їх по 50 у печерах та приносив їм хліб і воду.) 5 Аха́в сказав Овді́ю: «Обійди всі водні джерела і всі долини в краю. Може, вдасться знайти траву, щоб зберегти коней та мулів і щоб не загинули всі наші тварини». 6 І вони розділили між собою край, який мали обійти: Аха́в пішов одним шляхом, а Овді́й — іншим.
7 По дорозі Овді́й зустрів Іллю. Впізнавши його, Овді́й упав ниць і промовив: «Це ти, Ілле, пане мій?» — 8 «Так, це я,— відповів той.— Піди скажи своєму пану: “Ілля тут”». 9 Але Овді́й відказав: «Який гріх я зробив, що ти хочеш віддати свого слугу в руки Аха́ва, щоб він мене вбив? 10 Як живий Єгова, твій Бог: нема такого народу чи царства, куди б мій пан не посилав шукати тебе. І, коли йому казали: “Його тут немає”, він брав клятву з того царства чи народу, що тебе там справді немає. 11 Тепер же ти говориш: “Піди скажи своєму пану: «Ілля тут»”. 12 А коли я піду, дух Єгови перенесе тебе невідомо куди. Як я прийду і скажу Аха́ву, а він тебе не знайде, то обов’язково вб’є мене. Слуга ж твій з юності боїться Єгови. 13 Хіба моєму пану не говорили, що́ я зробив, коли Єзаве́ль убивала пророків Єгови, як я переховував 100 пророків Єгови? Я сховав їх по 50 у печерах та приносив їм хліб і воду. 14 Тепер же ти говориш: “Піди скажи своєму пану: «Ілля тут»”. Тоді він точно вб’є мене». 15 Але Ілля промовив: «Як живий Єгова, Бог військ, якому я служу: сьогодні я покажуся йому».
16 Тож Овді́й пішов до Аха́ва та передав йому ці слова, і Аха́в пішов назустріч Іллі.
17 Побачивши Іллю, Аха́в сказав: «Так це ти? Той, що стягнув велике лихо на Ізра́їль?»
18 Ілля відповів: «Не я стягнув лихо на Ізра́їль, а ти і дім твого батька, бо ви відкинули заповіді Єгови і почали служити Ваа́лам. 19 Тепер збери до мене на гору Карме́ль весь Ізра́їль. Також поклич 450 пророків Ваа́ла і 400 пророків, які поклоняються священній палі та їдять за столом Єзаве́лі». 20 Аха́в послав звістку і зібрав усіх ізраїльтян, а також пророків на горі Карме́ль.
21 Ілля підійшов до всього народу і сказав: «Доки ви будете стояти на роздоріжжі? Якщо Єгова — правдивий Бог, то йдіть за ним, а якщо Ваа́л, то йдіть за ним». Але народ не відповів ні слова. 22 Тоді Ілля промовив до народу: «З пророків Єгови залишився я один, а пророків Ваа́ла — 450 чоловіків. 23 Дайте нам двох молодих биків. Хай ці пророки виберуть собі одного бика, розрубають його і покладуть на дрова, але хай не підпалюють. Я розрубаю другого бика, покладу на дрова і теж не буду підпалювати. 24 Ви будете кликати ім’я свого бога, а я буду кликати ім’я Єгови. Той Бог, який у відповідь пошле вогонь, покаже, що є правдивим Богом». Народ сказав: «Добре».
25 І промовив Ілля до пророків Ваа́ла: «Ви перші виберіть одного молодого бика і розрубайте його, бо вас більше. Кличте ім’я свого бога, але не запалюйте вогню». 26 Тож вони взяли молодого бика, якого їм дали, розрубали його і з ранку до полудня кликали ім’я Ваа́ла, вигукуючи: «Ваа́ле, почуй нас!» Але не було ні голосу, ні відповіді. І вони, кульгаючи, танцювали довкола свого жертовника. 27 Опівдні Ілля став насміхатися з них, кажучи: «Кричіть голосніше, він же бог! Може, він задумався або пішов справити нужду. А може, він спить, і його треба розбудити!» 28 Тоді вони почали кричати ще голосніше і за своїм звичаєм різати себе кинджалами та колоти списами, так що їх аж заливала кров. 29 Минув полудень, а вони й далі шаленіли, поки не настав час вечірнього хлібного приношення, але не було ні голосу, ні відповіді, і ніхто їх не почув.
30 Зрештою Ілля сказав усьому народу: «Підійдіть до мене», і всі підійшли. Тоді Ілля відновив зруйнований жертовник Єгови. 31 Він узяв 12 каменів, за кількістю племен синів Якова, якому Єгова сказав: «Твоє ім’я буде Ізра́їль», 32 і побудував з цих каменів жертовник на славу імені Єгови та зробив довкола нього рів завбільшки з ділянку, на якій можна було б посіяти 2 се́ї насіння. 33 Після того Ілля поскладав дрова, розрубав молодого бика, поклав його на дрова і сказав: «Наберіть чотири великі глеки води і вилийте на цілопалення та дрова». 34 Потім він сказав: «Зробіть так ще раз», і вони зробили. Тоді він промовив: «Зробіть так третій раз». Вони зробили те саме втретє, 35 і вода потекла довкола жертовника. Крім того, він наповнив водою рів.
36 Коли настав час вечірнього хлібного приношення, пророк Ілля вийшов уперед і сказав: «Єгово, Боже Авраама, Ісака та Ізра́їля! Хай сьогодні всі зрозуміють, що ти — Бог в Ізра́їлі, а я — твій слуга, і я зробив все це за твоїм словом. 37 Почуй мене, Єгово, почуй, щоб цей народ зрозумів, що ти, Єгово,— правдивий Бог і що ти навертаєш до себе їхні серця».
38 Після цих слів зійшов з неба вогонь від Єгови і пожер цілопалення, дрова, камені та порох і висушив воду в рові. 39 Коли всі люди побачили це, то попадали ниць і стали казати: «Єгова — правдивий Бог! Єгова — правдивий Бог!» 40 Тоді Ілля наказав їм: «Схопіть пророків Ваа́ла! Жодному з них не дайте втекти!» — і вони відразу схопили тих пророків. Потім Ілля привів їх до потоку Кішо́н і там убив.
41 І сказав Ілля Аха́ву: «Іди їж та пий, бо чути шум сильної зливи». 42 Аха́в пішов їсти й пити, а Ілля піднявся на вершину гори Карме́ль і, упавши на коліна, низько схилився до землі. 43 Потім він сказав до свого слуги: «Піднімись, будь ласка, вище і подивись у бік моря». Той піднявся, подивився і сказав: «Там нічого нема». Тоді Ілля знову сказав йому: «Піди ще раз», і так він посилав його сім разів. 44 На сьомий раз слуга сказав: «З-над моря піднімається маленька хмара, завбільшки з долоню». Ілля звелів: «Іди й скажи Аха́ву: “Запрягай колісницю та їдь, щоб тебе не застала злива”». 45 Тим часом небо затягнулось чорними хмарами, здійнявся вітер і почалася сильна злива. Аха́в же їхав у колісниці до Єзреї́ла. 46 І рука Єгови була на Іллі: він підіткнув свій одяг за пояс і біг перед Аха́вом всю дорогу до Єзреї́ла.
Розділ 19
1 Аха́в розповів Єзаве́лі про все, що зробив Ілля, і як він убив мечем всіх пророків. 2 Тоді Єзаве́ль вислала до Іллі посланця з такими словами: «Нехай боги суворо покарають мене, якщо завтра у цей час я не зроблю з тобою те саме, що ти зробив з кожним із них!» 3 І злякався Ілля. Він встав і втік, щоб врятувати своє життя. Прийшовши в Бее́р-Ше́ву, що в Юді, він залишив там свого слугу, 4 а сам пішов у пустелю на один день ходи. Він сів під кущем і став просити собі смерті, кажучи: «Я більше не можу! Єгово, забери в мене життя, бо я не ліпший від своїх прабатьків».
5 Потім він ліг під кущем і заснув. Та раптом до нього доторкнувся ангел і сказав: «Встань і поїж». 6 Ілля подивився — аж ось біля його голови лежить кругла хлібина на розпеченому камінні, а поряд стоїть глечик з водою. Він поїв, попив і знову ліг. 7 Через якийсь час ангел Єгови прийшов вдруге, доторкнувся до нього і сказав: «Встань і поїж, бо попереду важка дорога». 8 Ілля встав, поїв і попив. Підкріпившись, він вирушив до Хори́ву, гори правдивого Бога, і йшов туди 40 днів і 40 ночей.
9 Там він зайшов до печери і заночував у ній. Єгова сказав йому: «Ілле, що ти тут робиш?» 10 Той відповів: «Я з великою ревністю служив Єгові, Богу військ, а ізраїльтяни порушили твою угоду, зруйнували твої жертовники та повбивали мечем твоїх пророків. Залишився я один, і вони хочуть відібрати моє життя». 11 Тоді Бог сказав: «Вийди і стань на горі перед Єговою». І, коли Єгова проходив повз нього, подув сильний вітер, який розколював гори та розбивав скелі перед Єговою, але Єгова не був у вітрі. Після вітру почався землетрус, але Єгова не був у землетрусі. 12 Після землетрусу був вогонь, але Єгова не був у вогні. А після вогню почувся спокійний, тихий голос. 13 Як тільки Ілля почув його, то закрив лице накидкою, вийшов і став біля входу в печеру. І голос запитав його: «Ілле, що ти тут робиш?» 14 Той відповів: «Я з великою ревністю служив Єгові, Богу військ, а ізраїльтяни порушили твою угоду, зруйнували твої жертовники та повбивали мечем твоїх пророків. Залишився я один, і вони хочуть відібрати моє життя».
15 Єгова сказав йому: «Повертайся і йди в пустелю Дамаска. Коли прийдеш, помаж Хазаї́ла, щоб він був царем Сирії. 16 Є́гу, внука Ні́мші, помаж, щоб він був царем Ізра́їля, а Єлисея, сина Шафа́та, з А́вель-Мехо́ли помаж, щоб він був пророком замість тебе. 17 Хто врятується від меча Хазаї́ла, того погубить Є́гу, а хто врятується від меча Є́гу, того погубить Єлисей. 18 Я залишив собі в Ізра́їлі 7000 людей, котрі не схилили колін перед Ваа́лом і не цілували його».
19 Тож Ілля пішов і знайшов Єлисея, сина Шафа́та, коли той орав землю. Там було 12 пар запряжених биків, і Єлисей ішов за 12-ю. Ілля підійшов і накинув на нього свою накидку. 20 Єлисей залишив биків, побіг за Іллею та сказав: «Прошу, дозволь мені піти й поцілувати свого батька і матір, і після того я піду за тобою». Ілля відповів: «Іди. Хіба я тобі забороняю?» 21 Єлисей повернувся, узяв пару биків і склав їх у жертву. Він розпалив вогонь з дерев’яних частин плуга та ярма, зварив на ньому м’ясо биків, а тоді роздав м’ясо людям, і вони їли. Потім він встав, пішов за Іллею і почав йому служити.
Розділ 20
1 Сирійський цар Бен-Гада́д зібрав усе своє військо та скликав 32 царів з їхніми конями та колісницями, щоб піти на Сама́рію. Він взяв її в облогу та воював проти неї. 2 Бен-Гада́д відправив посланців у місто до ізра́їльського царя Аха́ва і передав йому такі слова: «Так говорить Бен-Гада́д: 3 “Твоє срібло і золото — мої. І найкращі з твоїх дружин та синів — мої”». 4 Ізра́їльський цар відповів: «Мій пане, я і все, що мені належить,— твоє, як ти і сказав».
5 Після того посланці прийшли знову і сказали: «Так говорить Бен-Гада́д: “Я посилав тобі звістку: «Ти віддаси мені своє срібло і золото, своїх дружин і синів». 6 Але завтра, приблизно в цей час, я пошлю до тебе своїх слуг, і вони старанно обшукають твій дім і доми твоїх слуг та заберуть все, що цінне у твоїх очах”».
7 Тоді ізра́їльський цар покликав усіх старійшин того краю і сказав: «Подивіться, прошу вас, подивіться! Цей чоловік явно задумує зло! Він вже вимагав, щоб я віддав йому своїх дружин і синів, своє срібло і золото, і я не відмовився». 8 На це всі старійшини і весь народ сказали: «Не підкоряйся йому і не згоджуйся». 9 Тож він відповів посланцям Бен-Гада́да: «Передайте моєму пану цареві: “Я виконаю все, про що ти просив свого слугу першого разу, але те, чого вимагаєш тепер, не можу зробити”». І посланці пішли та передали його слова.
10 Бен-Гада́д знову відправив посланців, щоб сказати: «Нехай боги суворо покарають мене, якщо в Сама́рії буде достатньо пороху, щоб дати по жмені кожному з моїх воїнів!» 11 У відповідь ізра́їльський цар сказав: «Передайте йому: “Хто вдягає обладунки, хай не вихваляється так, як той, хто їх скидає”». 12 Почувши ці слова, Бен-Гада́д, який у той час пив з царями в наметах, наказав своїм слугам: «Готуйтесь до нападу!» І вони приготувались напасти на місто.
13 А до ізра́їльського царя Аха́ва прийшов пророк і сказав: «Так говорить Єгова: “Бачиш це велике полчище? Сьогодні я віддам його у твою руку, і ти зрозумієш, що я — Єгова”». 14 Аха́в запитав: «Через кого?» Той відповів: «Так говорить Єгова: “Через людей, що служать князям провінцій”». Тоді Аха́в запитав: «Хто почне бій?» Пророк відповів: «Ти!»
15 Аха́в перерахував людей, що служать князям провінцій, і було їх 232. Після того він перерахував весь народ, всіх ізраїльтян, придатних служити у війську, і було їх 7000. 16 Вони вийшли у полудень, коли Бен-Гада́д і 32 царі, які йому допомагали, були п’яні в наметах. 17 Люди, які служили князям провінцій, вийшли першими. Бен-Гада́д відразу ж вислав своїх посланців, і ті, повернувшись, повідомили: «З Сама́рії вийшли чоловіки». 18 Він сказав: «Якщо вони вийшли з миром, схопіть їх живими, а якщо вони вийшли на бій, також схопіть їх живими». 19 Проте коли люди, які служили князям провінцій, вийшли з міста, а за ними — все військо, 20 то кожен почав убивати свого противника, і сирійці стали втікати. Ізраїльтяни погналися за ними, але сирійський цар Бен-Гада́д втік на коні разом з деякими вершниками. 21 Цар Ізра́їля виступив, знищив коней і колісниці та завдав сирійцям великої поразки.
22 Пізніше до ізра́їльського царя прийшов пророк і сказав: «Іди, зміцни свої сили. Подумай, що ти маєш робити, бо на початку наступного року сирійський цар знову виступить проти тебе».
23 Слуги сирійського царя сказали йому: «Їхній Бог — Бог гір, тому вони перемогли нас. Якщо ж будемо воювати з ними на рівнині, то ми переможемо. 24 Зроби так: поскидай усіх царів і на їхнє місце постав намісників. 25 Збери собі стільки війська, скільки в тебе загинуло,— коня за коня і колісницю за колісницю. Ми будемо воювати з ними на рівнині і обов’язково переможемо їх». Послухавшись, цар так і зробив.
26 На початку року Бен-Гада́д зібрав сирійське військо і пішов в Афе́к на війну з Ізра́їлем. 27 Ізраїльтяни також підготувались до війни і, взявши все необхідне, вийшли назустріч сирійцям. Коли ізраїльтяни отаборилися навпроти них, то були як дві малі отари кіз, а сирійці наповнили весь край. 28 Тоді до ізра́їльського царя прийшов Божий чоловік і сказав: «Так говорить Єгова: “Через те що сирійці сказали: «Єгова — Бог гір, а не Бог долин», я віддам це велике полчище у твою руку, і ви обов’язково зрозумієте, що я — Єгова”».
29 Сім днів вони стояли табором один навпроти одного, а на сьомий день почалася битва. Ізраїльтяни за один день вбили серед сирійців 100000 піших воїнів. 30 Решта з них втекла в Афе́к, у саме місто, але там на них обвалився мур, і загинуло 27000. Бен-Гада́д також утік в місто і сховався у внутрішній кімнаті.
31 Його слуги сказали йому: «Ми чули, що царі Ізра́їля милосердні. Будь ласка, дозволь нам підперезатися мішковиною та обв’язати голови мотузкою і піти до Ізра́їлевого царя. Може, він збереже твоє життя». 32 Тож, підперезавшись мішковиною та обв’язавши голови мотузкою, вони прийшли до ізра́їльського царя і сказали: «Твій слуга Бен-Гада́д передав тобі такі слова: “Прошу, пощади мене!”» Аха́в відповів: «Хіба він ще живий? Таж він мені як брат!» 33 Слуги сприйняли це за добрий знак і відразу підхопили його слова: «Так, Бен-Гада́д — твій брат». Аха́в сказав: «Підіть і приведіть його». І, коли Бен-Гада́д прийшов до Аха́ва, той взяв його у свою колісницю.
34 Бен-Гада́д сказав Аха́ву: «Я поверну тобі міста, які мій батько забрав у твого батька, і ти зробиш собі базари в Дамаску, як мій батько зробив у Сама́рії».
На це Аха́в відповів: «Якщо ми укладемо таку домовленість, я відпущу тебе».
Після того Аха́в уклав з ним домовленість і відпустив його.
35 А один з пророчих синів за наказом Єгови сказав своєму другу: «Прошу, вдар мене». Але той не захотів. 36 Тоді він сказав йому: «За те, що ти не послухався голосу Єгови, тебе вб’є лев, як тільки ти підеш від мене». І, коли той пішов, на нього напав лев і вбив його.
37 Він знайшов іншого чоловіка і сказав: «Прошу, вдар мене», і той вдарив його та поранив.
38 Тоді пророк пішов і став чекати царя при дорозі, а щоб його не впізнали, вдягнув на очі пов’язку. 39 І, коли проїжджав цар, він вигукнув: «Твій слуга був у гущі бою, аж раптом один чоловік, покинувши свої ряди, привів до мене іншого чоловіка і сказав: “Стережи його. А якщо він пропаде, то віддаси своє життя за його життя або відважиш за нього талант срібла”. 40 І, тимчасом як твій слуга щось робив, той чоловік щез». На це ізра́їльський цар сказав: «Ти сам собі виніс вирок». 41 Тоді пророк зірвав з очей пов’язку, і цар Ізра́їля впізнав у ньому пророка. 42 Він сказав царю: «Так говорить Єгова: “За те, що ти випустив з рук чоловіка, якого я наказав знищити, то віддаси своє життя за його життя і свій народ за його народ”». 43 Почувши це, ізра́їльський цар пішов додому в Сама́рію засмучений і понурий.
Розділ 21
1 Через якийсь час сталося ось що. Єзреїльтя́нин Наво́т мав виноградник в Єзреї́лі, поряд з палацом Аха́ва, царя Сама́рії. 2 Аха́в сказав Наво́ту: «Віддай мені свій виноградник, бо він біля мого дому, і я зроблю собі город. А замість нього я дам тобі ліпший виноградник або, якщо хочеш, дам за нього відповідну суму грошей». 3 Але Наво́т відповів Аха́ву: «Я не можу віддати тобі спадок моїх прабатьків, бо Єгова цього не схвалить». 4 Аха́в пішов додому засмучений і понурий, бо єзреїльтя́нин Наво́т сказав йому: «Я не віддам тобі спадку моїх прабатьків». Тож він ліг на ліжко, обернувся лицем до стіни і не хотів нічого їсти.
5 А його дружина Єзаве́ль прийшла до нього і запитала: «Чому ти такий сумний і нічого не хочеш їсти?» 6 Аха́в відповів: «Я сказав єзреїльтя́нину Наво́ту: “Продай мені свій виноградник або, якщо хочеш, я дам тобі замість нього інший”, але він сказав: “Я не віддам тобі свого винограднику”». 7 На це його дружина Єзаве́ль сказала: «Хіба ти не цар Ізра́їля? Встань, поїж, і хай тобі буде весело на серці. А я зроблю так, що виноградник єзреїльтя́нина Наво́та стане твоїм». 8 Тоді вона написала листи від імені Аха́ва, запечатала ці листи його печаткою і послала до старійшин та вельмож, які жили в одному місті з Наво́том. 9 А в листах вона написала: «Оголосіть піст і посадіть Наво́та перед усім народом. 10 Нехай напроти нього сядуть два нікчемні чоловіки і хай свідчать проти нього, кажучи: “Ти проклинав Бога і царя!” Потім виведіть його і закидайте камінням до смерті».
11 Тож чоловіки міста — старійшини та вельможі, які жили в одному місті з Наво́том,— зробили так, як написала в листах Єзаве́ль. 12 Вони оголосили піст і посадили Наво́та перед усім народом. 13 Потім прийшли два нікчемні чоловіки, сіли напроти Наво́та і стали свідчити проти нього перед усім народом, кажучи: «Наво́т проклинав Бога і царя!» Після того Наво́та вивели за місто, закидали камінням, і він помер. 14 А Єзаве́лі повідомили: «Наво́та побили камінням до смерті».
15 Як тільки Єзаве́ль почула, що Наво́та забили камінням, то сказала Аха́ву: «Йди і забери собі виноградник, який єзреїльтя́нин Наво́т відмовився тобі продати, бо Наво́та вже немає, він мертвий». 16 Почувши, що єзреїльтя́нин Наво́т помер, Аха́в відразу пішов забрати його виноградник.
17 Тим часом Єгова промовив до тішбея́нина Іллі: 18 «Вийди назустріч ізра́їльському цареві Аха́ву, який у Сама́рії. Зараз він у винограднику Наво́та. Він прийшов туди, щоб його забрати. 19 Скажи йому: “Так говорить Єгова: «Ти вбив людину, а тепер забираєш її землю?»” Потім скажи: “Так говорить Єгова: «На місці, де пси лизали кров Наво́та, вони лизатимуть твою кров»”».
20 Аха́в сказав Іллі: «Ти таки знайшов мене, мій вороже!» Ілля відповів: «Так, знайшов. “За те, що ти затято робиш зло в очах Єгови, 21 я наведу на тебе лихо і знищу тебе, я вигублю в домі Аха́ва кожного чоловіка, вигублю всіх, навіть найнезначнішого в Ізра́їлі. 22 Я зроблю з твоїм домом те, що зробив з домом Єровоа́ма, сина Нева́та, та з домом Баа́ші, сина Ахі́ї, бо ти гнівив мене і звів Ізра́їль на шлях гріха”. 23 А про Єзаве́ль Єгова сказав: “Пси з’їдять Єзаве́ль на полі в Єзреї́лі. 24 Якщо хтось із дому Аха́ва помре в місті, його з’їдять пси, а якщо помре в полі, його склюють птахи небесні. 25 Ще ніколи не було такого чоловіка, як Аха́в, який би так затято робив зло в очах Єгови. Його дружина Єзаве́ль підштовхувала його до цього. 26 Він поводився вкрай огидно і поклонявся гидким ідолам, так само як аморея́ни, яких Єгова вигнав перед ізраїльтянами”».
27 Як тільки Аха́в почув ці слова, то роздер свій одяг і накинув на тіло мішковину. Він постив, лежав, одягнений у мішковину, і ходив пригнічений. 28 Тоді Єгова сказав тішбея́нину Іллі: 29 «Ти бачив, як Аха́в упокорився переді мною? Через те що він упокорився, я не наведу лиха за його життя. Я наведу лихо на його дім за днів його сина».
Розділ 22
1 Три роки між Сирією та Ізра́їлем не було війни. 2 На третій рік Юдин цар Йосафа́т пішов до ізра́їльського царя. 3 І цар Ізра́їля сказав своїм слугам: «Хіба ви не знаєте, що Рамо́т-Гілеа́д належить нам? А ми нічого не робимо, щоб забрати його в сирійського царя!» 4 Ізра́їльський цар запитав Йосафа́та: «Підеш зі мною на Рамо́т-Гілеа́д?» Той відповів: «Якщо підеш ти, піду і я, мій народ — твій народ, мої коні — твої коні».
5 При тому Йосафа́т сказав ізра́їльському царю: «Але прошу тебе, дізнайся спочатку, що скаже Єгова». 6 Тож цар Ізра́їля зібрав приблизно 400 пророків і запитав їх: «Іти мені війною на Рамо́т-Гілеа́д чи не йти?» Ті відповіли: «Йди, і Єгова дасть його в цареву руку».
7 Однак Йосафа́т сказав: «Чи є тут ще якийсь пророк Єгови? Запитаймо також його». 8 У відповідь ізра́їльський цар сказав Йосафа́ту: «Є ще один чоловік, через якого можна запитати Єгову, але я його ненавиджу, бо він ніколи не пророкує для мене доброго, а тільки погане. Це Миха́я, син Ї́мли». Але Йосафа́т сказав: «Не говори так, ца́рю».
9 Тоді цар Ізра́їля покликав придворного і наказав: «Швидко приведи Миха́ю, сина Ї́мли». 10 У той час ізра́їльський цар і Йосафа́т, цар Юди, були на току біля входу в браму Сама́рії. Вони сиділи на своїх тронах, одягнені в царські шати, і перед ними пророкували всі пророки. 11 Седекі́я, син Кенаа́ни, зробив собі залізні роги і промовив: «Так говорить Єгова: “Ними ти будеш бити сирійців, аж поки не знищиш”». 12 Усі інші пророки говорили те саме: «Іди на Рамо́т-Гілеа́д і переможеш. Єгова дасть його в цареву руку».
13 Посланець, який пішов за Миха́єю, сказав йому: «Послухай, усі пророки в один голос пророкують царю перемогу. Прошу тебе, нехай і твоє слово буде таке ж, як їхнє. Скажи і ти щось добре». 14 Але Миха́я відповів: «Як живий Єгова, я говоритиму тільки те, що скаже Єгова». 15 Після того він прийшов до царя, і цар запитав: «Миха́є, іти нам війною на Рамо́т-Гілеа́д чи не йти?» — «Йдіть,— відповів той,— і переможете. Єгова віддасть його в цареву руку». 16 Тоді цар вигукнув: «Скільки разів мені брати з тебе клятву, що ти говоритимеш тільки правду від імені Єгови?!» 17 Миха́я промовив: «Я бачу всіх ізраїльтян, розпорошених по горах, немов вівці без пастуха. Єгова сказав: “Вони не мають господаря. Нехай з миром повертаються до своїх домів”».
18 Тож цар Ізра́їля сказав Йосафа́ту: «Хіба я не говорив, що він не буде пророкувати для мене доброго, а тільки погане?»
19 І Миха́я сказав: «Послухай слово Єгови. Я бачив Єгову, який сидів на престолі, а праворуч і ліворуч від нього стояло все небесне військо. 20 Єгова запитав: “Хто обманом змусить Аха́ва піти на Рамо́т-Гілеа́д, щоб він там загинув?” І хтось говорив одне, а хтось — інше. 21 Зрештою вийшов один дух, став перед Єговою і сказав: “Я обману його”.— “Як ти це зробиш?” — запитав Єгова. 22 Він відповів: “Я піду і стану духом омани в устах усіх його пророків”. Тоді Бог сказав: “Тобі вдасться його обманути. Йди і зроби це”. 23 Тож Єгова вклав дух омани в уста всіх твоїх пророків. Але Єгова сповістив, що тебе чекає лихо».
24 Тоді Седекі́я, син Кенаа́ни, підійшов до Миха́ї і вдарив його по щоці, кажучи: «Коли це дух Єгови відійшов від мене, щоб говорити з тобою?» 25 Миха́я відповів: «Ти взна́єш це, як будеш ховатись у найдальшій кімнаті». 26 І цар Ізра́їля сказав: «Схопіть Миха́ю, відведіть його до Амо́на, начальника міста, і Йоа́ша, царевого сина, 27 і скажіть їм: “Цар наказав так: «Киньте його до в’язниці та зменшіть йому норму хліба і води. Хай він буде там, поки я не прийду з перемогою»”». 28 На це Миха́я сказав: «Якщо ти повернешся з перемогою, то Єгова не говорив через мене, — і додав: — Слухайте це, всі народи!»
29 Після того ізра́їльський цар і Йосафа́т, цар Юди, пішли в Рамо́т-Гілеа́д. 30 Цар Ізра́їля сказав Йосафа́ту: «Я піду в бій переодягненим, а ти йди у своїх царських шатах». Тож ізра́їльський цар переодягнувся, і вони пішли у бій. 31 А сирійський цар наказав 32 начальникам своїх колісниць: «Не воюйте ні з малим, ні з великим, а лише з царем Ізра́їля». 32 Як тільки начальники побачили Йосафа́та, то подумали: «Це точно ізра́їльський цар!» — і повернули, щоб напасти на нього. Тоді Йосафа́т почав кликати на допомогу. 33 Побачивши, що це не ізра́їльський цар, начальники перестали гнатися за ним.
34 А один чоловік навмання випустив стрілу, і вона влучила в ізра́їльського царя, у щілину в його панцирі. Тоді цар сказав візнику колісниці: «Повертай! Вивези мене з поля бою, бо я тяжко поранений». 35 Але весь день йшла жорстока битва, тому царя підтримували, щоб він міг стояти в колісниці лицем до сирійців. Кров з його рани текла в бойову колісницю, а ввечері він помер. 36 Під час заходу сонця серед табору пролунав клич: «Всі до своїх міст! Всі до свого краю!» 37 І цар помер. Його привезли в Сама́рію і там поховали. 38 Коли ж його бойову колісницю мили біля ставка в Сама́рії, то пси лизали його кров і там же милися повії, як Єгова і говорив.
39 Про інші діла Аха́ва, про все, що він робив, про дім зі слонової кістки, який він побудував, і про всі міста, які він збудував, записано в літописі Ізра́їлевих царів. 40 Коли Аха́в спочив зі своїми прабатьками, замість нього зацарював його син Ахазі́я.
41 А Йосафа́т, син А́си, став царем Юди в четвертий рік царювання ізра́їльського царя Аха́ва. 42 Йосафа́т став царем, коли йому було 35 років, і царював у Єрусалимі 25 років. Його матір’ю була Азу́ва, дочка Ші́лхі. 43 Він у всьому наслідував свого батька А́су, не відхилявся від його шляху і робив те, що правильне в очах Єгови. Тільки священні узвишшя не були знищені. Народ і далі приносив там жертви і спалював приношення. 44 Йосафа́т був у мирі з ізра́їльським царем. 45 А про інші діла Йосафа́та, про його могутність і про те, як він воював, записано в літописі Юдиних царів. 46 Він також вигубив у краю всіх чоловіків, які займалися храмовою проституцією і залишилися з часу його батька А́си.
47 А в Едо́мі у той час не було царя; замість нього був урядник.
48 Йосафа́т побудував тарші́ські кораблі, щоб привозити з Офі́ру золото. Але вони так і не попливли туди, бо розбилися в Еціо́н-Геве́рі. 49 Саме тоді Ахазі́я, син Аха́ва, сказав Йосафа́ту: «Хай мої слуги попливуть на кораблях разом з твоїми слугами». Але Йосафа́т не погодився.
50 Коли Йосафа́т спочив зі своїми прабатьками, його поховали разом з прабатьками у Давидовому місті, місті його прабатька, а замість нього зацарював його син Єгора́м.
51 Ахазі́я, син Аха́ва, став царем над Ізра́їлем у 17-й рік правління Юдиного царя Йосафа́та і правив у Сама́рії два роки. 52 Він робив зло в очах Єгови і ходив слідами свого батька і матері, а також слідами Єровоа́ма, Нева́тового сина, який звів Ізра́їль на шлях гріха. 53 Він служив і вклонявся Ваа́лу та ображав Єгову, Ізра́їлевого Бога, як це робив його батько.
