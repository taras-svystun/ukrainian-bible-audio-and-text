ПЕРША КНИГА САМУЇЛА
КОРОТКИЙ ЗМІСТ
Розділ 1
	Елкана і його дружини (вірші 1–8)
	Бездітна Анна молиться про сина (вірші 9–18)
	Народжується Самуїл; його віддають Єгові (вірші 19–28)
Розділ 2
	Молитва Анни (вірші 1–11)
	Гріхи двох синів Ілія (вірші 12–26)
	Єгова засуджує рід Ілія (вірші 27–36)
Розділ 3
	Самуїла призначено пророком (вірші 1–21)
Розділ 4
	Філістимляни захоплюють ковчег (вірші 1–11)
	Ілій і його сини вмирають (вірші 12–22)
Розділ 5
	Ковчег у філістимському краї (вірші 1–12)
		Приниження Дагона (вірші 1–5)
		Єгова карає філістимлян (вірші 6–12)
Розділ 6
	Філістимляни вертають ковчег (вірші 1–21)
Розділ 7
	Ковчег у Кір’ят-Єаримі (вірш 1)
	Самуїл заохочує служити лише Єгові (вірші 2–6)
	Перемога Ізраїля в Міцпі (вірші 7–14)
	Самуїл судить ізраїльтян (вірші 15–17)
Розділ 8
	Ізраїльтяни вимагають царя (вірші 1–9)
	Самуїл попереджає народ (вірші 10–18)
	Єгова задовольняє прохання народу (вірші 19–22)
Розділ 9
	Самуїл зустрічається з Саулом (вірші 1–27)
Розділ 10
	Саул помазаний на царя (вірші 1–16)
	Саула представлено народу (вірші 17–27)
Розділ 11
	Саул перемагає аммонітян (вірші 1–11)
	Утвердження влади Саула (вірші 12–15)
Розділ 12
	Прощальні слова Самуїла (вірші 1–25)
		«Не йдіть за нікчемними божками» (вірш 21)
		Єгова не покине свого народу (вірш 22)
Розділ 13
	Саул набирає військо (вірші 1–4)
	Зухвалий вчинок Саула (вірші 5–9)
	Самуїл докоряє Саулу (вірші 10–14)
	В Ізраїлі немає зброї (вірші 15–23)
Розділ 14
	Подвиг Йонатана у Міхмаші (вірші 1–14)
	Бог розбиває Ізраїлевих ворогів (вірші 15–23)
	Саул дає поспішну клятву (вірші 24–46)
		Народ їсть м’ясо з кров’ю (вірші 32–34)
	Війни Саула; його сім’я (вірші 47–52)
Розділ 15
	Саул щадить Агага (вірші 1–9)
	Самуїл докоряє Саулові (вірші 10–23)
		«Послух ліпший від жертви» (вірш 22)
	Єгова відкидає царя Саула (вірші 24–29)
	Самуїл вбиває Агага (вірші 30–35)
Розділ 16
	Самуїл помазує Давида на царя (вірші 1–13)
		«Єгова дивиться на серце» (вірш 7)
	Бог забирає від Саула свій дух (вірші 14–17)
	Давид стає музикантом Саула (вірші 18–23)
Розділ 17
	Давид перемагає Голіафа (вірші 1–58)
		Голіаф насміхається з Ізраїля (вірші 8–10)
		Давид приймає виклик (вірші 32–37)
		Давид виступає в ім’я Єгови (вірші 45–47)
Розділ 18
	Дружба Давида і Йонатана (вірші 1–4)
	Саул заздрить Давиду (вірші 5–9)
	Саул хоче вбити Давида (вірші 10–19)
	Давид одружується на Мелхолі (вірші 20–30)
Розділ 19
	Саул далі ненавидить Давида (вірші 1–13)
	Давид тікає від Саула (вірші 14–24)
Розділ 20
	Йонатан вірний Давиду (вірші 1–42)
Розділ 21
	Давид їсть хліби представлення в Нові (вірші 1–9)
	Давид вдає безумного в Гаті (вірші 10–15)
Розділ 22
	Давид в Адулламській печері та в Міцпі (вірші 1–5)
	Саул наказує вбити священиків Нова (вірші 6–19)
	Евіатар рятується (вірші 20–23)
Розділ 23
	Давид визволяє місто Кеїлу (вірші 1–12)
	Саул переслідує Давида (вірші 13–15)
	Йонатан зміцнює Давида (вірші 16–18)
	Давид рятується від Саула (вірші 19–29)
Розділ 24
	Давид щадить Саула (вірші 1–22)
		Давид поважає помазанця Єгови (вірш 6)
Розділ 25
	Смерть Самуїла (вірш 1)
	Навал відмовляє Давидовим посланцям (вірші 2–13)
	Мудрий вчинок Авігаїл (вірші 14–35)
		Єгова збереже тебе, «як оберігають дорогоцінності» (вірш 29)
	Єгова карає глупого Навала (вірші 36–38)
	Авігаїл стає дружиною Давида (вірші 39–44)
Розділ 26
	Давид знову щадить Саула (вірші 1–25)
		Давид поважає помазанця Єгови (вірш 11)
Розділ 27
	Філістимляни дають Давиду Циклаг (вірші 1–12)
Розділ 28
	Саул іде в Ен-Дор до жінки, яка викликає духів (вірші 1–25)
Розділ 29
	Філістимляни не довіряють Давиду (вірші 1–11)
Розділ 30
	Амаликітяни спалюють Циклаг (вірші 1–6)
		Давид зміцняється завдяки Богу (вірш 6)
	Давид перемагає амаликітян (вірші 7–31)
		Полонених звільнено (вірші 18,19)
		Вказівка щодо здобичі (вірші 23,24)
Розділ 31
	Смерть Саула і трьох його синів (вірші 1–13)
Кінець короткого змісту
Розділ 1
1 У гористому краї Єфре́ма, в Раматаї́м-Цофі́мі, жив чоловік, на ім’я Елка́на. Був він єфре́мівцем, сином Єроха́ма, сина Елі́гу, сина То́ху, сина Цу́фа. 2 Він мав двох дружин, одну звали Анною, другу — Пені́нною. У Пені́нни були діти, а в Анни ні. 3 Елка́на кожного року ходив зі свого міста до Ші́ло, щоб поклонятися Єгові, Богу військ, і приносити йому жертви. Там служили священиками Єгови два сини Ілі́я — Хо́фні і Пінха́с.
4 Щоразу, коли Елка́на приносив жертву, він давав частки жертви своїй дружині Пені́нні та всім її синам і дочкам. 5 Анна ж отримувала особливу частку, бо Елка́на любив її більше, хоч Єгова і не давав їй дітей. 6 Суперниця постійно насміхалася з Анни і пригнічувала її, бо Єгова не давав Анні дітей. 7 Пені́нна робила це з року в рік. Коли тільки Анна приходила в дім Єгови, та насміхалася з неї так сильно, що Анна плакала і не їла. 8 А її чоловік Елка́на говорив: «Анно, чому ти плачеш і нічого не їси? Чому ти така сумна? Хіба я не ліпший для тебе за 10 синів?»
9 Після того як вони закінчили їсти та пити в Ші́ло, Анна встала. У той час священик Ілі́й сидів на стільці біля одвірка храму Єгови. 10 Анні було дуже гірко, тому вона почала молитися до Єгови та нестримно плакати. 11 Вона дала обітницю: «Єгово, Боже військ, якщо ти зглянешся над моєю бідою і згадаєш про мене, свою служницю, якщо не забудеш мене й даси мені сина, то я віддам його тобі, Єгово, на всі дні його життя і бритва ніколи не торкнеться його голови».
12 Вона довго молилася до Єгови, а Ілі́й спостерігав за її губами. 13 Анна ж промовляла у своєму серці — лише губи її тремтіли, а голосу не було чути. Тому Ілі́й подумав, що вона п’яна, 14 і сказав їй: «Чи довго ти ще будеш п’яна? Не пий більше вина». 15 Однак Анна відповіла: «Я не п’яна, мій пане. Перед тобою сильно пригнічена жінка, а вина чи іншого алкогольного напою я не пила. Просто я виливаю перед Єговою свою душу. 16 Не думай, що твоя служниця — нікчемна жінка. Бо весь цей час я молилася через свій сильний біль і тривогу». 17 Тоді Ілі́й сказав: «Іди з миром, і нехай Бог Ізра́їля виконає твоє прохання». 18 Анна ж промовила: «Хай твоя служниця і далі має ласку у твоїх очах»,— і пішла своєю дорогою. Вона почала їсти, і обличчя її більше не було сумним.
19 А рано-вранці вони встали, поклонилися Єгові і повернулися до свого дому в Ра́му. Потім Елка́на мав інтимні стосунки зі своєю дружиною Анною, і Єгова звернув на неї увагу. 20 Тож не минуло й року, як Анна завагітніла і народила сина, якого назвала Самуї́лом, бо сказала: «Я випросила його в Єгови».
21 Згодом Елка́на пішов з усіма своїми домашніми скласти Єгові щорічну жертву і приношення, пов’язане з обітницею. 22 Анна ж не пішла, сказавши чоловікові: «Я приведу хлопчика, коли відлучу його від грудей. Він стане перед Єговою і залишатиметься там». 23 На це її чоловік Елка́на промовив: «Роби, як вважаєш за потрібне. Залишайся вдома, поки не відлучиш його від грудей. І нехай Єгова виконає твоє слово». Тому жінка залишалася вдома і годувала свого сина, поки не прийшов час відлучити його.
24 А коли Анна відлучила його, то вирушила з ним у Ші́ло, взявши з собою трирічного бика, одну е́фу борошна та великий глек вина. Разом з хлопчиком вона ввійшла у дім Єгови в Ші́ло. 25 Там бика зарізали, і хлопчика привели до Ілі́я. 26 Анна сказала: «Вибач, мій пане. Клянусь твоїм життям, я та жінка, яка стояла тут і при тобі молилася Єгові. 27 Про цього хлопчика я молилася, і Єгова виконав моє прохання. 28 А тепер я віддаю сина Єгові. Його буде віддано Єгові на всі дні його життя».
І він поклонився там Єгові.
Розділ 2
1 Анна почала молитися:
«Єгова — радість мого серця,
Єгова силу мені дав.
Я сміливо відкриваю уста проти своїх ворогів
і радію, що ти даєш спасіння.
2 Ніхто не є настільки святий, як Єгова,
немає такого, як він,
наш Бог — це скеля, іншої такої немає.
3 Не говоріть пихато,
хай зухвалі слова не виходять з ваших уст,
бо Єгова — Бог, який знає усе,
і про все він правильно судить.
4 Луки сильних чоловіків порозбивані,
а люди слабкі отримують силу.
5 Ситі наймаються працювати за хліб,
а голодні більше не голодують.
Неплідна народила сімох,
а та, що мала багато синів, стала пусткою.
6 Єгова забирає життя і життя зберігає,
зводить у могилу і піднімає з неї.
7 Єгова робить убогим і збагачує,
понижує і звеличує.
8 Він піднімає приниженого з пороху
і підносить бідного з попелу,
щоб посадити з князями
на сидінні слави.
Єгові належать опори землі,
на них він землю родючу поставив.
9 Він охороняє кроки тих, хто відданий йому,
а неправедні назавжди замовкнуть у темряві,
бо не власною силою перемагає людина.
10 Єгова розіб’є тих, хто з ним воює,
загримить проти них його голос у небі.
Єгова буде судити аж до кінців землі
і дасть силу своєму цареві,
наділить міццю помазанця свого».
11 Потім Елка́на повернувся до свого дому в Ра́мі, а хлопчик став служити Єгові при священику Ілі́єві.
12 Сини ж Ілі́я були людьми неправедними, вони не зважали на Єгову. 13 Ось як вони використовували право священиків брати частку з жертв, які приносив народ: коли хтось приносив жертву, слуга священика приходив з великою виделкою в руці у той час, як варилося м’ясо, 14 і запихав її в миску, казан, котел або горщик. Усе, що слуга витягував виделкою, священик забирав собі. Так вони поводилися з усіма ізраїльтянами, які приходили в Ші́ло. 15 І навіть перед тим, як спалювали жир, приходив слуга священика і говорив тому, хто приносив жертву: «Дай священику м’яса, бо він хоче спекти його. Вареного він від тебе не візьме, тільки сире». 16 Коли той казав: «Нехай спочатку спалять жир, а потім бери все, що хочеш», слуга вимагав: «Ні, давай негайно, бо якщо не даси, то візьму силою!» 17 Тож гріх цих слуг був дуже великий в очах Єгови, бо вони зневажали приношення для Єгови.
18 А Самуї́л служив Єгові і носив лляний ефо́д, хоча був ще хлопчиком. 19 Його мати кожного року шила маленьку безрукаву сорочку і приносила йому, коли приходила зі своїм чоловіком, аби скласти щорічну жертву. 20 І благословив Ілі́й Елка́ну та його дружину, кажучи: «Хай Єгова дасть тобі дитя від цієї дружини замість того, яке ви віддали Єгові». Після цього вони пішли додому. 21 Єгова згадав про Анну: вона завагітніла і народила ще трьох синів і двох дочок. А малий Самуї́л виростав перед Єговою.
22 Ілі́й був дуже старий. Він чув про все, що його сини робили ізраїльтянам, і про те, що вони лягали з жінками, які служили при вході до намету зборів. 23 Ілі́й казав їм: «Чому ви таке робите? Від усіх я чую про вас тільки погане. 24 Не можна так, сини мої. Недобрі ті чутки, що ширяться про вас серед народу Єгови. 25 Якщо хтось згрішить проти людини, то можна попросити за нього Єгову. Але якщо хтось згрішить проти Єгови, то хто зможе помолитися за таку людину?» Проте сини не слухали свого батька, і Єгова вирішив заподіяти їм смерть. 26 Тим часом Самуї́л підростав і здобував дедалі більшу прихильність в очах Єгови і людей.
27 Якось до Ілі́я прийшов Божий чоловік та сказав: «Ось що говорить Єгова: “Я ж чітко виявив себе дому твого прабатька в Єгипті, коли ізраїльтяни були рабами фараонового дому. 28 Я вибрав його з усіх племен Ізра́їля, щоб він служив моїм священиком, піднімався на мій жертовник, аби складати жертви і спалювати фіміам, та щоб носив переді мною ефо́д. Я дав йому приношення ізраїльтян — всі приношення, які спалювались на вогні. 29 Чому ж ви глузуєте з моїх жертв і приношень, про які я дав наказ у своїй оселі? Чому ти шануєш своїх синів більше, ніж мене? Чому ви поїдаєте найліпші частки з кожного приношення мого народу, Ізра́їля?
30 Тому так промовляє Єгова, Бог Ізра́їля: «Я дійсно говорив, що твої нащадки і нащадки твого прабатька завжди ходитимуть перед моїм лицем». Тепер же Єгова проголошує: «Не буде цього! Бо я шануватиму тих, хто шанує мене, а до тих, хто мене зневажає, будуть ставитися з презирством». 31 Ось надходять дні, коли я заберу силу в тебе та в нащадків твого прабатька, і ніхто з твого роду не доживе до старості. 32 Серед усього добра, яке я чинитиму Ізра́їлю, ти будеш бачити лише суперника в моїй оселі, і ніхто з твого роду більше не доживе до старості. 33 Але є в тебе чоловік, якого я залишу служити при моєму жертовнику; через нього твої очі згаснуть, і він принесе тобі горе. А більшість твоїх нащадків загине від меча. 34 Знаком для тебе буде те, що станеться з двома твоїми синами, Хо́фні та Пінха́сом: обидва вони помруть в один день. 35 Після того я поставлю собі вірного священика. Він буде робити те, чого бажатиме моє серце. Я зміцню його рід, і він завжди служитиме священиком для мого помазанця. 36 А той, хто залишиться з твого роду, прийде до цього священика, вклониться і буде просити роботи й хліба, кажучи: «Дай мені, будь ласка, якусь роботу священика, щоб я мав шматок хліба»”».
Розділ 3
1 Тим часом малий Самуї́л служив Єгові при Ілі́єві. У ті дні Єгова рідко промовляв до людей, і видінь майже не було.
2 Якось Ілі́й лежав у своїй кімнаті. Зір його ослаб, і він вже нічого не бачив. 3 Світильник Бога ще не загасили, і Самуї́л лежав у храмі Єгови, де був Божий ковчег. 4 Аж ось Єгова покликав Самуї́ла. Той відповів: «Я тут,— 5 і, підбігши до Ілі́я, сказав: — Я тут. Ти мене кликав?» — «Ні, не кликав,— відповів Ілі́й.— Іди лягай». Тож Самуї́л пішов і ліг. 6 Тоді Єгова знову покликав: «Самуї́ле!» Самуї́л встав, пішов до Ілі́я і сказав: «Я тут. Ти ж мене кликав». Але той відказав: «Не кликав, сину мій. Іди лягай». 7 (А Самуї́л ще не знав Єгову близько, і Єгова ще не звіщав йому свого слова.) 8 Єгова втретє покликав: «Самуї́ле!» Той встав, пішов до Ілі́я і сказав: «Я тут. Я чув, як ти кликав мене».
Тоді Ілі́й зрозумів, що хлопця кликав Єгова, 9 і сказав йому: «Іди ляж і, коли він покличе тебе знову, скажи: “Говори, Єгово, твій слуга слухає”». Тож Самуї́л пішов до себе і ліг.
10 Коли Єгова знову покликав: «Самуї́ле! Самуї́ле!» — той відповів: «Говори, твій слуга слухає». 11 Тоді Єгова промовив до Самуї́ла: «Знай, я зроблю в Ізра́їлі таке, від чого в кожного, хто про це почує, задзвенить у вухах. 12 У той день я виконаю від початку до кінця все, що говорив про Ілі́я та про його рід. 13 Скажи йому, що я назавжди засуджу його рід за провину, про яку він знає. Бо його сини проклинають Бога, а він не докоряє їм. 14 Тому клянуся: ні жертва, ні приношення ніколи не очистять рід Ілі́я від провини».
15 Самуї́л пролежав аж до ранку, а тоді встав і відкрив двері дому Єгови. Він боявся розповісти Ілі́ю про своє видіння. 16 Але Ілі́й покликав його: «Самуї́ле, сину мій!» — «Я тут»,— відповів той. 17 «Що він тобі сказав? — запитав Ілі́й.— Прошу, нічого не приховуй. Нехай Бог покарає тебе, якщо ти приховаєш від мене хоч одне з його слів». 18 Тож Самуї́л розповів йому все і нічого не приховав. На це Ілі́й сказав: «Така воля Єгови. Нехай він робить все, що йому до вподоби».
19 Самуї́л підростав, а Єгова був з ним і не залишив невиконаним жодного з його слів. 20 І стало відомо в усьому Ізра́їлі, від Да́на до Бее́р-Ше́ви, що Самуї́л призначений пророком Єгови. 21 Єгова і далі з’являвся в Ші́ло, бо там Єгова відкривався Самуї́лу через слово Єгови.
Розділ 4
1 Самуї́л передавав Божі слова всьому Ізра́їлю.
І вийшли ізраїльтяни на бій з філісти́млянами й отаборилися біля Еве́н-Езе́ру, а філісти́мляни стали табором в Афе́ку. 2 Філісти́мляни вишикувались у бойовому порядку і виступили проти ізраїльтян. Зав’язалася жорстока битва, в якій філісти́мляни перемогли ізраїльтян і вбили на полі бою близько 4000 чоловіків. 3 Коли ізра́їльські воїни повернулися в табір, старійшини сказали: «Чому Єгова допустив, щоб ми зазнали поразки сьогодні від філісти́млян? Візьмімо з Ші́ло ковчег угоди нашого Бога Єгови, щоб ковчег був у нас і рятував від рук ворогів». 4 Тож вони послали людей у Ші́ло, і ті принесли звідти ковчег угоди Єгови, Бога військ, який сидить на престолі над херувимами. Ковчег угоди правдивого Бога також супроводжували два сини Ілі́я, Хо́фні та Пінха́с.
5 Коли ковчег угоди Бога Єгови принесли в табір, усі ізраїльтяни здійняли такий гучний крик, що аж земля затряслася. 6 Філісти́мляни почули цей крик і запитали: «Що це за крик в єврейському таборі?» Дізнавшись, що в табір принесли ковчег Єгови, 7 вони злякалися. «Бог прийшов у табір! — казали вони.— Горе нам, бо такого ще ніколи не було! 8 Горе нам! Хто врятує нас від руки цього величного Бога? Цей Бог вигубив єгиптян у пустелі всілякими карами. 9 Тому, філісти́мляни, будьте сміливі й мужні, інакше вам доведеться служити євреям, як вони служили вам. Будьте мужні і воюйте!» 10 Тож філісти́мляни кинулися в бій та перемогли ізраїльтян, і ті порозбігалися по своїх наметах. Ізраїльтяни зазнали великих втрат: у бою полягло 30000 піших воїнів. 11 Також філісти́мляни захопили ковчег Бога, і двоє синів Ілі́я, Хо́фні та Пінха́с, загинули.
12 Один веніями́нівець втік з поля бою і того ж дня прибіг у Ші́ло. Одяг на ньому був роздертий, а голова посипана порохом. 13 Коли він прибіг, Ілі́й в очікуванні сидів на стільці при дорозі, бо його серце тривожилося за ковчег правдивого Бога. Увійшовши в місто, веніями́нівець розповів про те, що сталося, і все місто заголосило. 14 Ілі́й почув голосіння і запитав: «Що це за шум?» А вісник поспішив до нього і про все розповів. 15 (У той час Ілі́й мав 98 років, очі його весь час дивилися вперед, але він нічого не бачив.) 16 Веніями́нівець сказав Ілі́ю: «Я з поля бою... я втік звідти сьогодні». Той же запитав: «Що сталося, сину мій?» 17 На це вісник відповів: «Ізраїльтяни втікали від філісти́млян і зазнали великої поразки. Обидва твої сини, Хо́фні і Пінха́с, загинули, а ковчег правдивого Бога захопили філісти́мляни».
18 І, коли він згадав про ковчег правдивого Бога, Ілі́й упав навзнак зі стільця, на якому сидів біля міської брами, зламав собі шию і помер, бо він був старий та огрядний. Він судив Ізра́їль 40 років. 19 Його невістка, дружина Пінха́са, була тоді вагітна і мала скоро народжувати. Коли вона почула, що ковчег правдивого Бога захоплено, а її свекор і чоловік померли, то зігнулася, бо в неї несподівано почалися перейми, і народила дитину. 20 Коли вона помирала, жінки, які були біля неї, сказали: «Не бійся, ти народила сина». Але вона нічого не відповіла і ніяк не зреагувала на це. 21 Хлопчика вона назвала Іхаво́д, промовивши: «Слава Ізра́їля пішла у вигнання». Вона мала на увазі захоплення ковчега правдивого Бога і те, що сталося з її свекром та чоловіком. 22 Вона сказала: «Слава Ізра́їля пішла у вигнання, бо ковчег правдивого Бога захоплено».
Розділ 5
1 Коли філісти́мляни захопили ковчег правдивого Бога, то перенесли його з Еве́н-Езе́ру в Ашдо́д. 2 Вони внесли ковчег правдивого Бога в дім Даго́на і поставили поряд зі статуєю Даго́на. 3 Вранці наступного дня ашдодя́ни встали і побачили, що статуя Даго́на лежить обличчям до землі перед ковчегом Єгови. Тоді вони підняли статую і поставили на місце. 4 Коли наступного дня вони зранку встали, Даго́н знову лежав обличчям до землі перед ковчегом Єгови. Голова і кисті рук Даго́на були відрубані й валялися на порозі. Цілим залишився тільки тулуб. 5 Ось чому жерці Даго́на і всі, хто входить у його дім, досі не наступають на поріг Даго́нового дому в Ашдо́ді.
6 Рука Єгови тяжіла над ашдодя́нами. Він навів на них спустошення, вразивши ґулями всіх, хто жив в Ашдо́ді та його володіннях. 7 Коли мешканці Ашдо́да побачили це, то сказали: «Нехай у нас не залишається ковчег ізра́їльського Бога, бо його рука жорстоко карає нас і нашого бога Даго́на». 8 Тож вони скликали усіх філісти́мських правителів і запитали: «Що нам робити з ковчегом ізра́їльського Бога?» — «Треба відіслати його в Гат», — відповіли ті. І ковчег Бога Ізра́їля відправили туди.
9 Коли ж ковчег доставили, рука Єгови обернулася проти міста, навівши на нього велику паніку. Бог вразив мешканців міста, від малого до великого, і в них з’явилися ґулі. 10 Тоді вони відправили ковчег правдивого Бога в Екро́н. Проте коли ковчег доставили в це місто, екроня́ни почали кричати: «Вони прислали сюди ковчег ізра́їльського Бога, щоб погубити нас та наш народ!» 11 І скликали вони усіх філісти́мських правителів та сказали: «Відішліть звідси ковчег ізра́їльського Бога. Нехай він повертається на своє місце, інакше загинемо ми і наш народ». Усе місто охопив страх перед смертю, бо над ним тяжіла рука правдивого Бога. 12 Тих, хто не помер, вразили ґулі, і крик міста про допомогу здіймався до неба.
Розділ 6
1 Ковчег Єгови пробув у філісти́мській землі сім місяців. 2 Філісти́мляни покликали жерців та ворожбитів і запитали: «Що нам робити з ковчегом Єгови? Скажіть, як відіслати його назад?» 3 Ті відповіли: «Якщо будете відсилати ковчег угоди ізра́їльського Бога Єгови, то не відсилайте його без нічого, дайте приношення за свою провину. Лише тоді ви зцілитесь і дізнаєтесь, чому його рука не відвертається від вас». 4 Вони запитали: «Яке приношення за провину нам послати?» Ті ж відповіли: «Дайте п’ять золотих ґуль та п’ять золотих мишей за кількістю філісти́мських правителів, бо всі ви і ваші правителі страждаєте від тієї самої кари. 5 Зробіть фігурки ґуль і мишей, які спустошують землю, і вшануйте Бога Ізра́їля. Можливо, його рука не так сильно тяжітиме над вами, вашим богом та вашим краєм. 6 Навіщо вам робити свої серця зачерствілими, як це зробили єгиптяни й фараон? Коли Бог суворо покарав їх, вони все одно були змушені відпустити ізраїльтян, і ті пішли. 7 Тому приготуйте новий віз і візьміть двох дійних корів, на яких не було ярма. Запряжіть їх у віз, а телят їхніх відведіть додому, подалі від них. 8 Тоді поставте ковчег Єгови на віз, а золоті предмети, які ви даєте як приношення за провину, покладіть у скриню поряд з ним, і нехай їде. 9 А ви дивіться: якщо ковчег поїде дорогою до свого краю, до Бет-Шеме́ша, значить, це він зробив нам велике зло, але якщо не поїде туди, значить, не його рука вразила нас — це сталося з нами випадково».
10 Філісти́мляни так і зробили. Взяли двох дійних корів, запрягли їх у віз, а їхніх телят закрили вдома. 11 Потім поставили на віз ковчег Єгови, а також скриню із золотими мишами і фігурками ґуль. 12 Корови пішли дорогою прямо до Бет-Шеме́ша. Вони йшли, мукаючи, тією битою дорогою і не звертали ні вліво, ні вправо, а філісти́мські правителі йшли за ними до самого кордону Бет-Шеме́ша. 13 У той час мешканці Бет-Шеме́ша жали в долині пшеницю. Звівши очі, вони побачили ковчег і дуже зраділи. 14 Віз приїхав на поле бетшемеша́нина Ісуса й зупинився біля великого каменя. Тоді люди порубали віз на дрова, а корів принесли як жертву цілопалення для Єгови.
15 Левіти зняли ковчег Єгови разом зі скринею, в якій були золоті предмети, і поставили на великий камінь. У той день мешканці Бет-Шеме́ша принесли Єгові цілопалення та інші жертви.
16 А п’ять філісти́мських правителів, побачивши це, того ж дня повернулися в Екро́н. 17 Отже, філісти́мляни дали Єгові як приношення за свою провину золоті ґулі: одну за Ашдо́д, одну за Га́зу, одну за Ашкело́н, одну за Гат і одну за Екро́н. 18 Також вони дали золотих мишей за кількістю філісти́мських міст, що належали п’яти правителям,— за всі укріплені міста й необгороджені села.
Той великий камінь, на якому поставили ковчег Єгови, досі лежить на полі бетшемеша́нина Ісуса як свідок усього цього. 19 Але Бог вразив мешканців Бет-Шеме́ша за те, що вони розглядали ковчег Єгови. Він вигубив 50070 чоловік, і люди здійняли плач, бо Єгова вразив їх великою карою. 20 Тоді жителі Бет-Шеме́ша запитали: «Хто встоїть перед Єговою, цим святим Богом? До кого він піде від нас?» 21 І вони послали вісників до мешканців Кір’я́т-Єари́ма з такими словами: «Філісти́мляни повернули ковчег Єгови. Прийдіть і заберіть його».
Розділ 7
1 Тож мешканці Кір’я́т-Єари́ма прийшли, забрали ковчег Єгови та віднесли його в дім Авінада́ва, що стояв на пагорбі. І вони посвятили Елеаза́ра, сина Авінада́ва, щоб той охороняв ковчег Єгови.
2 З того дня, як ковчег принесли в Кір’я́т-Єари́м, минуло багато часу — 20 років, і тоді весь Ізра́їль почав шукати Єгову. 3 Самуї́л сказав Ізра́їлю: «Якщо ви від усього серця хочете повернутися до Єгови, то позбудьтеся всіх своїх ідолів Астарти та інших чужих богів, рішуче прихиліть своє серце до Єгови і служіть тільки йому. Тоді він визволить вас з рук філісти́млян». 4 Тож ізраїльтяни позбулися всіх ідолів Ваа́ла й Астарти і почали служити лише Єгові.
5 Потім Самуї́л сказав: «Зберіть увесь Ізра́їль у Мі́цпі, і я помолюся за вас Єгові». 6 Люди зібралися в Мі́цпі і стали черпати воду та виливати її перед Єговою. У цей день вони також постили, кажучи: «Згрішили ми проти Єгови». І Самуї́л почав судити ізраїльтян у Мі́цпі.
7 Коли філісти́мляни почули, що ізраїльтяни зійшлися до Мі́цпи, їхні правителі виступили проти Ізра́їля. Дізнавшись про це, ізраїльтяни злякалися 8 і сказали Самуї́лу: «Не переставай кликати нашого Бога Єгову на допомогу. Нехай він врятує нас від рук філісти́млян». 9 Тоді Самуї́л взяв молочне ягня і приніс його як жертву цілопалення Єгові. Самуї́л кликав до Єгови, щоб він допоміг Ізра́їлю, і Єгова відповів йому. 10 Коли ж Самуї́л приносив цілопалення, філісти́мляни рушили в бій проти ізраїльтян. Але в той час Єгова послав сильний грім і привів філісти́млян у сум’яття, тож вони зазнали поразки перед Ізра́їлем. 11 Тоді ізраїльтяни вирушили з Мі́цпи і гналися за філісти́млянами аж до півдня Бет-Ка́ру, вбиваючи їх. 12 Після цього Самуї́л взяв камінь, поставив між Мі́цпою та Єша́ною і назвав його Еве́н-Езе́р, сказавши: «Єгова, як і раніше, допомагає нам». 13 Так ізраїльтяни підкорили філісти́млян, і ті більше не заходили на територію Ізра́їля. Рука Єгови була обернена проти них впродовж усього життя Самуї́ла. 14 Також ізраїльтяни повернули собі міста, які філісти́мляни забрали в них,— від Екро́на до Га́та — і звільнили від філісти́млян прилеглі до тих міст землі.
Крім того, між Ізра́їлем та аморея́нами запанував мир.
15 Самуї́л був суддею в Ізра́їлі всі дні свого життя. 16 З року в рік він ходив у Бете́ль, Гілга́л та Мі́цпу і в усіх цих містах судив Ізра́їль. 17 Після того він повертався в Ра́му, до себе додому, де також судив ізраїльтян. Там він побудував жертовник для Єгови.
Розділ 8
1 Коли Самуї́л постарів, то призначив суддями над Ізра́їлем своїх синів. 2 Його першого сина звали Йоі́л, а другого — Аві́я, вони були суддями в Бее́р-Ше́ві. 3 Але сини Самуї́ла не йшли його слідами: вони шукали нечесної наживи, брали хабарі і викривляли правосуддя.
4 Через якийсь час усі старійшини Ізра́їля зібралися і, прийшовши до Самуї́ла в Ра́му, 5 сказали: «Ти постарів, а сини твої не йдуть твоїми слідами. Тож постав над нами царя, щоб він судив нас, як прийнято в усіх інших народів». 6 Але Самуї́лу не сподобалося те, що вони сказали: «Дай нам царя, щоб судив нас». Тож Самуї́л помолився до Єгови, 7 а Єгова відповів йому: «Зроби все, про що просять тебе люди. Бо вони відкидають не тебе, вони відкидають мене як свого царя. 8 Вони роблять те саме, що робили від дня, коли я вивів їх з Єгипту; вони покидають мене і служать іншим богам. Так вони чинять і з тобою. 9 Послухай їх, але чітко попередь про наслідки, розкажи їм, що́ по праву буде вимагати цар, який пануватиме над ними».
10 Тож Самуї́л передав усі слова Єгови людям, які просили дати їм царя. 11 Він сказав: «Ось що по праву буде вимагати від вас цар, який пануватиме над вами: він забере ваших синів і одних зробить візниками своїх колісниць та вершниками, а інших змусить бігти перед колісницями. 12 Він поставить собі начальників над тисячами та над півсотнями, і дехто з ваших синів буде для нього орати й збирати врожай або ж виготовляти зброю та все необхідне для колісниць. 13 Він забере ваших дочок, щоб вони виготовляли мазі, варили їжу і пекли. 14 Він забере ваші найліпші поля, виноградники та оливкові гаї і віддасть своїм слугам. 15 Братиме він у вас десятину з врожаю зерна й винограду і віддаватиме своїм придворним та слугам. 16 Також він забере ваших слуг і служниць, найліпші ваші череди та ваших ослів, щоб вони працювали на нього. 17 Він братиме десяту частину з ваших стад, і ви станете його слугами. 18 Прийде день, коли ви будете нарікати на царя, якого собі вибрали, але Єгова не відповість вам».
19 Однак люди не хотіли слухати те, що Самуї́л говорив їм, і казали: «Ні, ми таки хочемо мати царя. 20 Тоді ми станемо як усі інші народи: наш цар буде судити нас, буде нами керувати і вести наші війни». 21 Самуї́л, почувши все, що говорив народ, повторив ці слова Єгові. 22 А Єгова відповів: «Послухайся їх і постав над ними царя». Тож Самуї́л сказав ізраїльтянам: «Повертайтеся кожен у своє місто».
Розділ 9
1 Жив один дуже багатий веніями́нівець, на ім’я Кіш, — син Авії́ла, сина Церо́ра, сина Бехора́та, сина Афіа́ха. 2 Кіш мав сина Сау́ла, молодого і вродливого. Серед ізраїльтян не було вродливішого за нього. Він був на цілу голову вищий від інших людей.
3 Якось у Кі́ша, Сау́лового батька, загубилися ослиці. Тож він сказав своєму сину, Сау́лу: «Візьми, будь ласка, з собою слугу та йди пошукай ослиць». 4 Вони обійшли гористий край Єфре́ма та землю Шалі́ша, але ослиць не знайшли, потім обійшли землю Шаалі́м, однак їх і там не було. Обійшли вони і весь край веніями́нівців, але так нічого і не знайшли.
5 Коли вони прийшли в землю Цуф, Сау́л сказав слузі: «Повертаймося додому, інакше мій батько почне хвилюватися вже не за ослиць, а за нас». 6 Але слуга відказав: «У цьому місті є Божий чоловік, якого дуже поважають. Усе, що він говорить, завжди збувається. Ходімо до нього, може, він скаже нам, куди іти». 7 На це Сау́л відповів: «Якщо ми підемо, то що принесемо цьому чоловікові? В наших мішках вже немає хліба, і нам нічого подарувати Божому чоловікові. Що ми дамо йому?» 8 А слуга сказав: «У мене є чверть ше́келя срібла. Я дам його Божому чоловікові, і він порадить, куди нам іти». 9 (У давні часи, коли хтось в Ізра́їлі хотів звернутися до Бога, то говорив: «Ходімо до прозорливця», бо пророків колись називали прозорливцями.) 10 Сау́л відповів: «Добре кажеш. Ходімо». І вони вирушили в місто, де був Божий чоловік.
11 Піднімаючись до міста, вони зустріли дівчат, які йшли по воду, і запитали їх: «Чи є тут прозорливець?» 12 А ті відказали: «Є, он він перед вами. Поспішіть, він прийшов у місто, бо сьогодні люди приносять жертву на священному узвишші. 13 Як увійдете в місто, то ще зустрінете його, перш ніж він підійметься на узвишшя, щоб їсти принесене в жертву. Люди не їстимуть, поки він не прийде і не поблагословить жертви. Коли він це зробить, запрошені зможуть їсти. Тож піднімайтеся і знайдете його». 14 І Сау́л зі слугою пішов до міста. Коли вони входили в нього, назустріч їм вийшов Самуї́л, який прямував на узвишшя.
15 За день до приходу Сау́ла Єгова сказав Самуї́лу: 16 «Завтра, приблизно в цей же час, я пошлю до тебе чоловіка із землі Веніями́на. Помаж його на провідника для мого народу Ізра́їля, і він врятує мій народ від рук філісти́млян. Бо я бачу біду свого народу і чую його голосіння». 17 Коли Самуї́л побачив Сау́ла, Єгова промовив до нього: «Ось чоловік, про якого я говорив тобі: “Він правитиме моїм народом”».
18 Проходячи через браму, Сау́л підійшов до Самуї́ла і запитав: «Скажи, будь ласка, де дім прозорливця?» 19 А той відповів: «Я прозорливець. Ідіть попереду мене на узвишшя, і сьогодні ви будете їсти зі мною. А зранку я скажу тобі все, що ти хочеш знати, і ви підете. 20 Не турбуйся про ослиць, які загубилися три дні тому, бо вони знайшлися. Та й кому належить усе цінне в Ізра́їлі? Чи ж не тобі і всьому дому твого батька?» 21 На це Сау́л відказав: «Хіба я не з племені Веніями́на, найменшого племені в Ізра́їлі? І хіба моя родина не найменша з усіх родин Веніями́на? Чому ж ти мені таке говориш?»
22 Тоді Самуї́л взяв Сау́ла та його слугу, привів у їдальню і посадив на найпочесніших місцях серед запрошених, а запрошених було близько 30. 23 Самуї́л сказав кухарю: «Принеси той шматок м’яса, який я дав тобі і просив відкласти». 24 Тож кухар приніс стегно й поклав перед Сау́лом. А Самуї́л сказав: «Це відклали для тебе. Їж, цей шматок залишили для сьогоднішньої події, бо я сказав, що чекаю гостей». І того дня Сау́л їв з Самуї́лом. 25 Після цього вони спустилися з узвишшя та увійшли в місто. І Самуї́л продовжив розмовляти з Сау́лом на даху дому. 26 А вранці, як тільки почало світати, Самуї́л покликав Сау́ла, який був на даху, і сказав: «Збирайся, я проведу тебе». Тоді Сау́л зібрався і разом із Самуї́лом вийшов з дому. 27 Коли вони спускалися до околиць міста, Самуї́л промовив до Сау́ла: «Скажи, хай слуга піде вперед». Тож слуга пішов, і Самуї́л продовжив: «А ти зупинися, і я виявлю тобі слово Бога».
Розділ 10
1 Тоді Самуї́л взяв посудину з олією, вилив її на голову Сау́ла і, поцілувавши його, промовив: «Єгова помазав тебе, щоб ти був провідником його народу, його власності. 2 Сьогодні, коли ти підеш від мене, то в Целца́ху, на землях Веніями́на, побачиш біля гробниці Рахі́лі двох чоловіків. Вони скажуть тобі: “Ослиці, яких ти пішов шукати, знайшлися. Тепер твій батько вже забув про ослиць і хвилюється за тебе й говорить: «Що сталося з моїм сином?»” 3 Звідти йди далі, і біля великого дерева в Таво́рі зустрінеш трьох чоловіків, які прямуватимуть у Бете́ль, щоб поклонитися правдивому Богу. Один нестиме трьох козенят, другий — три хлібини, а третій — великий глек вина. 4 Вони привітають тебе і дадуть дві хлібини, а ти візьми їх. 5 Після цього піди до пагорба правдивого Бога, де розташований філісти́мський гарнізон. Коли ти наблизишся до міста, то зустрінеш групу пророків, які спускатимуться зі священного узвишшя. Вони будуть пророкувати, а перед ними йтимуть музиканти, які гратимуть на лірах, бубнах, флейтах і арфах. 6 Тоді завдяки духу Єгови ти сповнишся силою, почнеш пророкувати разом з ними й станеш зовсім іншою людиною. 7 Коли ці знаки виконаються, роби те, що вважатимеш за потрібне, бо з тобою буде правдивий Бог. 8 Потім піди переді мною в Гілга́л, і я прийду до тебе, щоб скласти цілопалення та мирні жертви. Зачекай сім днів, поки я прийду. Тоді я скажу тобі, що робити».
9 Коли Сау́л розвернувся, щоб піти від Самуї́ла, Бог почав змінювати його серце. І того дня всі ці знаки виконалися. 10 Тож Сау́л зі слугою пішли до пагорба і зустріли там групу пророків. Завдяки Божому духу Сау́л відразу сповнився силою і став пророкувати серед них. 11 Коли всі, хто знав його перед тим, побачили, що він пророкує разом з пророками, то почали говорити: «Що сталося з сином Кі́ша? Невже і Сау́л серед пророків?» 12 На це один чоловік з тих місць сказав: «А інші пророки? Хто їхні батьки?» Так з’явилася приказка: «Невже й Сау́л серед пророків?»
13 Закінчивши пророкувати, Сау́л піднявся на узвишшя. 14 Пізніше його дядько сказав до нього і до слуги: «Де ви були?» А той відповів: «Шукали ослиць, але не могли знайти, тому пішли до Самуї́ла». 15 Дядько попросив: «Розкажи, будь ласка, що Самуї́л сказав вам». 16 Сау́л відповів: «Він запевнив нас, що ослиці вже знайшлися», однак того, що Самуї́л сказав про царську владу, Сау́л не розповів.
17 І скликав Самуї́л ізраїльтян в Мі́цпу, щоб вони зібралися перед Єговою, 18 та звернувся до народу: «Так говорить Єгова, Бог Ізра́їля: “Я вивів вас з Єгипту і врятував від рук єгиптян та всіх інших царств, які гнобили вас. 19 Ви ж сьогодні відкинули свого Бога — свого Спасителя, який рятував вас від усякого лиха й страждання, і сказали: «Ні, постав над нами царя». А тепер станьте перед Єговою за своїми племенами і тисячами”».
20 Після того Самуї́л наказав підійти всім племенам Ізра́їля, і було вибрано плем’я Веніями́на. 21 Далі він наказав племені Веніями́на підходити за родинами, і було вибрано родину матрітя́н. Зрештою було вибрано Сау́ла, сина Кі́ша. Та коли люди почали його шукати, то не могли знайти. 22 Тож вони запитали Єгову: «Чи цей чоловік вже прийшов сюди?» Єгова відповів: «Так, він ховається он там, серед мішків з речами». 23 І вони побігли й привели Сау́ла. Коли він став серед народу, то виявилося, що він на голову вищий за всіх інших людей. 24 Тоді Самуї́л сказав: «Бачите, кого вибрав Єгова? Серед усього народу немає такого, як він». І всі люди закричали: «Хай живе цар!»
25 Самуї́л розповів народу про права царя, записав їх у книгу і поклав її перед Єговою, після чого відпустив усіх по домах. 26 Сау́л також пішов додому в Гі́ву, і разом з ним пішли воїни, оскільки Єгова спонукав до цього їхні серця. 27 А деякі негідні люди говорили: «Як такий зможе врятувати нас?» Тож вони погордували ним і не принесли йому жодного дару. Однак він нічого на це не сказав.
Розділ 11
1 Після того аммонітя́нин Наха́ш вийшов і став табором проти Яве́ша, що в Гілеа́ді. Побачивши це, всі мешканці Яве́ша сказали йому: «Уклади з нами угоду, і ми будемо служити тобі». 2 А Наха́ш відповів: «Я укладу з вами угоду лише за умови, що виколю кожному з вас праве око. Я зроблю це, щоб принизити весь Ізра́їль». 3 На це старійшини Яве́ша відказали: «Дай нам сім днів. Ми пошлемо вісників по всьому ізра́їльському краю, і якщо ніхто нас не врятує, то ми здамося тобі». 4 Через якийсь час вісники прийшли в Гі́ву, де жив Сау́л, і розповіли про все людям. Почувши це, всі голосно заплакали.
5 Аж ось з поля повернувся зі стадом Сау́л і запитав: «Що сталося? Чому люди плачуть?» Йому переказали слова мешканців Яве́ша. 6 Коли Сау́л почув це, то завдяки Божому духу сповнився силою і запалав гнівом. 7 Тоді він взяв пару биків і порубав їх на частини. Він розіслав їх в усі кінці Ізра́їля через вісників, які мали говорити: «Так зроблять з худобою того, хто не піде за Сау́лом та Самуї́лом!» І Єгова навів на людей страх, тож вони всі разом вийшли. 8 Він порахував їх у Безе́ку, і було ізраїльтян 300000, а чоловіків з Юди 30000. 9 Вони сказали вісникам: «Передайте мешканцям Яве́ша, що в Гілеа́ді: “Завтра, коли сонце почне припікати, ви будете врятовані”». Вісники пішли й переказали ці слова жителям Яве́ша, і ті дуже зраділи. 10 Вони сказали аммонітя́нам: «Завтра ми здамося вам, і робіть з нами все, що хочете».
11 Наступного дня Сау́л розділив людей на три загони. Під час ранкової сторожі вони пробралися в середину табору аммонітя́н і вбивали їх, аж поки не почало припікати сонце. Ті ж, хто врятувався, порозбігалися, так що не залишилося навіть двох воїнів разом. 12 Тоді народ сказав Самуї́лу: «Хто говорив: “Чи ж Сау́лу бути нашим царем?” Нехай приведуть цих людей, і ми їх повбиваємо». 13 Але Сау́л відказав: «У такий день не слід нікого вбивати, бо сьогодні Єгова врятував Ізра́їль».
14 Згодом Самуї́л сказав народу: «Ходімо до Гілга́ла, щоб знову проголосити Сау́ла царем». 15 Тож усі люди пішли в Гілга́л і там перед Єговою зробили Сау́ла царем та принесли Єгові мирні жертви. І Сау́л та всі ізраїльтяни святкували з великою радістю.
Розділ 12
1 Зрештою Самуї́л сказав усьому Ізра́їлю: «Я зробив усе, про що ви мене просили, і поставив над вами царя. 2 Тепер ви маєте царя, який очолює вас. Я вже постарів і посивів, сини ж мої тут, серед вас. Я вів вас від своєї юності аж до цього дня. 3 Ось я. Свідчіть проти мене перед Єговою та його помазанцем. У кого я взяв бика чи осла? Кого обібрав або скривдив? У кого взяв хабара, щоб по-іншому дивитися на якусь справу? Якщо таке було, я все поверну». 4 На це вони відповіли: «Ти нас не оббирав, не кривдив і ні в кого нічого не брав». 5 Тоді він сказав: «Єгова — свідок проти вас, і його помазанець сьогодні свідок того, що ви не маєте в чому мене звинуватити». Вони відказали: «Так, він свідок».
6 Тож Самуї́л продовжив: «Свідок цього — Єгова, який вибрав Мойсея та Аарона і вивів ваших прабатьків з єгипетського краю. 7 А тепер станьте тут, і я буду вашим суддею перед Єговою, бо ж Єгова зробив заради вас і ваших прабатьків стільки праведних діл!
8 Коли Яків прийшов до Єгипту і ваші прабатьки почали кликати Єгову на допомогу, то Єгова послав Мойсея та Аарона, щоб вони вивели звідти ваших прабатьків і оселили їх у цьому місці. 9 Однак вони забули свого Бога Єгову, тому він віддав їх у руки Сісе́ри, начальника хацо́рського війська, в руки філісти́млян та в руки царя Моа́ву, і ті воювали з ними. 10 Тож вони знову почали кликати Єгову на допомогу, кажучи: “Єгово, ми згрішили, покинули тебе, щоб служити Ваа́лам та ідолам Астарти. Але просимо, врятуй нас тепер з рук ворогів, і ми будемо служити тобі”. 11 Тоді Єгова послав Єрувваа́ла, Беда́на, Їфта́ха та Самуї́ла і врятував вас з рук довколишніх ворогів, щоб ви жили безпечно. 12 Проте коли ви побачили, що Наха́ш, цар аммонітя́н, виступив проти вас, то почали говорити мені: “Ми хочемо мати царя”, хоча ваш Цар — Єгова, Бог ваш. 13 І ось цар, якого ви собі вибрали, про якого просили. Єгова поставив над вами царя. 14 Якщо ви будете боятися Єгови, служити йому і слухатись його голосу, якщо не будете бунтуватися проти наказів Єгови, якщо ви і цар, який правитиме над вами, будете йти за вашим Богом Єговою, то вам буде добре. 15 Якщо ж ви не будете слухатись голосу Єгови і збунтуєтеся проти наказів Єгови, то рука Єгови обернеться проти вас і ваших батьків. 16 А тепер станьте й подивіться, яке велике діло вчинить Єгова у вас на очах. 17 Хіба тепер не час жнив пшениці? Але я попрошу Єгову, щоб він послав грім і дощ. Тоді ви дізнаєтесь і зрозумієте, яке велике зло ви вчинили в очах Єгови, зажадавши собі царя».
18 Після того Самуї́л звернувся до Єгови, і в той день Єгова послав грім та дощ. Побачивши це, весь народ пройнявся великим страхом перед Єговою та Самуї́лом. 19 І всі люди сказали Самуї́лу: «Помолися своєму Богу Єгові за слуг своїх, бо ми не хочемо вмирати, адже до всіх гріхів ми додали ще й те, що попросили для себе царя».
20 Самуї́л же відказав: «Не бійтеся. Ви справді вчинили все це зло, але більше не відступайте від Єгови і служіть Єгові від усього серця. 21 Не відступайте і не йдіть за нікчемними божками, які не приносять користі та не рятують, бо вони нікчемні. 22 Єгова не покине свого народу заради свого величного імені, бо Єгова вирішив зробити вас своїм народом. 23 Для мене ж немислимо перестати молитися за вас і цим згрішити проти Єгови. Я і далі наставлятиму вас на добру й правильну дорогу. 24 Тільки бійтеся Єгови і вірно служіть йому від усього серця. Пам’ятайте всі великі діла, які він зробив для вас. 25 А якщо ви будете вперто чинити зло, то і ви, і ваш цар загинете».
Розділ 13
1 Сау́л став царем, коли мав... років, і правив над Ізра́їлем два роки. 2 Він вибрав собі 3000 ізраїльтян: 2000 були з ним у Міхма́ші та в гористому краї довкола Бете́ля, а 1000 — з Йоната́ном у Веніями́новій Гі́ві. Решту ж людей він розпустив, і кожен пішов до свого намету. 3 Після того Йоната́н розбив філісти́мський гарнізон у Ге́ві, і про це дізналися філісти́мляни. Тоді Сау́л наказав сурмити в ріг по всьому краю, сказавши: «Нехай євреї чують!» 4 Весь Ізра́їль почув звістку: «Сау́л розбив гарнізон філісти́млян, тому вони зненавиділи ізраїльтян». І народ зійшовся в Гілга́л, щоб піти за Сау́лом.
5 Філісти́мляни також зібралися на бій з Ізра́їлем. Мали вони 30000 бойових колісниць та 6000 кіннотників. Їхнє військо було таке численне, як пісок на березі моря. Вони вийшли й отаборилися в Міхма́ші, на схід від Бет-Аве́на. 6 Ізраїльтяни ж, побачивши, що потрапили в біду і що вороги тиснуть їх, почали ховатися в печерах, ущелинах, серед скель, у підвалах та водозборах. 7 Деякі євреї навіть перебралися за Йордан, у зе́млі Га́да і Гілеа́да. А Сау́л залишився в Гілга́лі, і всі люди, які були з ним, тремтіли зі страху. 8 Він чекав сім днів до часу, призначеного Самуї́лом, але Самуї́л не прийшов до Гілга́ла. Тож люди почали розбігатися від Сау́ла. 9 Тоді він сказав: «Принесіть мені те, що призначено для цілопалення та мирних жертв»,— і склав жертву цілопалення.
10 Але як тільки він закінчив приносити жертву цілопалення, прийшов Самуї́л. Сау́л вийшов йому назустріч і привітав його. 11 Тоді Самуї́л запитав: «Що ти зробив?» — «Я побачив, що люди почали розбігатися від мене, — відповів Сау́л,— а ти не прийшов у визначений час. Та ще й філісти́мляни зібралися в Міхма́ші. 12 От я і подумав: “Тепер філісти́мляни нападуть на мене біля Гілга́ла, а я ще не просив Єгову про ласку”. Тому мені й довелося принести жертву цілопалення».
13 На це Самуї́л відказав: «Ти повівся нерозумно. Ти не послухався наказу свого Бога Єгови. Якби ти виконав його, то Єгова утвердив би твоє царство над Ізра́їлем навіки. 14 Тепер же твоє царство не встоїть. Єгова знайде чоловіка, який буде йому до вподоби. І Єгова зробить його провідником свого народу, бо ти не послухався наказу Єгови».
15 Після цього Самуї́л підвівся і пішов з Гілга́ла у Веніями́нову Гі́ву. Сау́л же перерахував людей, які з ним залишилися, і було їх близько 600. 16 Сау́л, його син Йоната́н та люди, які залишилися з ними, перебували у Веніями́новій Ге́ві, а філісти́мляни стояли табором у Міхма́ші. 17 З філісти́мського табору виходило три загони, які чинили набіги. Один загін вирушав у напрямку дороги до О́фри, у землю Шуа́л, 18 другий — у напрямку дороги до Бет-Хоро́на, а третій — у напрямку дороги, яка веде до межі перед долиною Цевої́м, у напрямку пустелі.
19 У всьому Ізра́їлі не було жодного коваля, бо філісти́мляни казали: «Щоб євреї не зробили собі меча або списа». 20 І якщо треба було нагострити лезо плуга, мотики, сокири чи серпа, то всі ізраїльтяни ходили до філісти́млян. 21 Щоб нагострити вила, лезо плуга, мотики, сокири або полагодити рожен, необхідно було заплатити 1 пім. 22 Тому в день бою ніхто з людей Сау́ла і Йоната́на не мав ані меча, ані списа, озброєні були тільки Сау́л та його син Йоната́н.
23 Філісти́мський сторожовий загін вийшов до переходу через ущелину, що біля Міхма́ша.
Розділ 14
1 Одного разу Йоната́н, син Сау́ла, промовив до свого слуги-зброєноші: «Перейдімо на той бік до сторожового загону філісти́млян», але батькові він нічого не сказав. 2 Сау́л перебував тоді на околиці Гі́ви під гранатовим деревом, що в Мігро́ні, і з ним було близько 600 чоловіків. 3 (Ахі́я, син Ахіту́ва, брата Іхаво́да, сина Пінха́са, сина Ілі́я, священика Єгови в Ші́ло, носив ефо́д.) Народ же не знав, що Йоната́н пішов. 4 Між переходами, якими Йоната́н збирався пройти до сторожового загону філісти́млян, з кожного боку було по шпилястій скелі. Одна з них називалася Боце́ц, а друга — Се́не. 5 Одна скеля, мов стовп, височіла на півночі навпроти Міхма́ша, а друга — на півдні навпроти Ге́ви.
6 Йоната́н сказав своєму зброєноші: «Перейдімо на той бік до загону цих необрізаних. Можливо, Єгова допоможе нам, бо ніщо не перешкодить Єгові дати порятунок як через багатьох, так і через небагатьох людей». 7 На це зброєноша відповів: «Роби все, до чого спонукує тебе серце. Іди, куди захочеш, і я піду за тобою, хоч би куди серце спонукало тебе йти». 8 Тоді Йоната́н сказав: «То перейдімо до цих людей і покажімося їм. 9 Якщо вони скажуть: “Стійте там, поки ми не підійдемо!” — то ми залишимось на місці і не будемо підніматися до них. 10 Якщо ж вони скажуть: “Піднімайтеся до нас!” — то ми так і зробимо. Це буде знаком, що Єгова віддасть їх у наші руки».
11 І, коли вони обидва показалися філісти́мському загону, філісти́мляни сказали: «Дивіться, євреї вилазять з нір, в яких ховалися». 12 Тож вони гукнули до Йоната́на та його зброєноші: «Піднімайтеся до нас, ми вам зараз покажемо!» І Йоната́н сказав зброєноші: «Іди за мною, бо Єгова віддає їх у руки Ізра́їля». 13 Тоді Йоната́н виліз нагору, чіпляючись руками й ногами, а за ним — його зброєноша. І кинувся Йоната́н на філісти́млян та почав їх убивати, тих же, хто залишався позаду, убивав зброєноша. 14 Під час першого нападу Йоната́н і його зброєноша вбили близько 20 чоловік на короткому відрізку.
15 Тоді страх охопив весь табір на полі та всіх воїнів у сторожовому загоні. Налякалися навіть ті, хто чинив набіги. Земля почала трястися, і філісти́млян пройняв страх від Бога. 16 Вартові Сау́ла у Веніями́новій Гі́ві побачили, що почав ширитися переполох.
17 Сау́л наказав своїм людям: «Перерахуйте всіх і подивіться, кого з наших немає». Коли всіх перерахували, то виявилося, що немає Йоната́на і його зброєноші. 18 Після того Сау́л промовив до Ахі́ї: «Принеси сюди ковчег правдивого Бога!» (У той час ковчег правдивого Бога був з ізраїльтянами.) 19 Поки Сау́л говорив до священика, переполох у філісти́мському таборі ставав дедалі більшим. Тож Сау́л сказав священику: «Зачекай!» 20 Сау́л та всі його люди зібралися і, прийшовши на місце бою, побачили, що філісти́мляни обернули свої мечі один проти одного і що серед них панує велике замішання. 21 Також євреї, які раніше перейшли на бік філісти́млян і були в їхньому таборі, приєдналися до людей Сау́ла та Йоната́на. 22 Всі ізраїльтяни, які ховалися в гористому краї Єфре́ма, почувши, що філісти́мляни тікають, теж погналися за ними і кинулися в бій. 23 Тож у цей день Єгова врятував Ізра́їль. І поле бою простяглося аж до Бет-Аве́на.
24 Але ізраїльтяни були знесилені того дня, бо Сау́л зобов’язав народ клятвою: «Проклятий кожен, хто буде споживати їжу до настання вечора, поки я не відімщу своїм ворогам!» І ніхто з народу нічого не їв.
25 Після того весь народ пішов до лісу, а там на землі був мед. 26 Увійшовши в ліс, люди побачили, як скапує мед, але ніхто не простягнув руки і не взяв його до рота, бо всі боялися порушити клятву. 27 Йоната́н же не чув, що батько зобов’язав народ клятвою. Тож він простяг палицю, що була в його руці, встромив її кінець у медовий стільник, підніс до уст — і очі його просвітліли. 28 Тоді хтось із людей сказав йому: «Твій батько зобов’язав народ суворою клятвою, промовивши: “Проклятий кожен, хто сьогодні буде споживати їжу!” Ось чому народ такий стомлений». 29 Йоната́н відказав: «Мій батько стягнув велике лихо на наш край. Подивіться, як просвітліли мої очі, коли я з’їв трохи меду. 30 Наскільки ж ліпше було б, якби сьогодні люди могли з’їсти щось зі здобичі, яку захопили у ворогів! Тоді філісти́мляни зазнали б ще більшої поразки».
31 У цей день ізраїльтяни вбивали філісти́млян, женучись за ними від Міхма́ша до Айяло́на, і дуже втомилися. 32 Вони жадібно накинулись на здобич: хапали овець, телят та іншу худобу, різали на землі і їли м’ясо з кров’ю. 33 Сау́лу повідомили: «Дивися, люди грішать проти Єгови, вони їдять м’ясо з кров’ю». Він відповів: «Ви повелися зрадливо. Негайно прикотіть до мене великий камінь». 34 Потім Сау́л наказав: «Обійдіть народ і скажіть: “Нехай кожен приведе свого бика або вівцю, хай ріже їх на цьому місці та їсть. Не грішіть проти Єгови, не їжте м’яса з кров’ю”». І кожен приводив тієї ночі свого бика та різав його там. 35 Тоді Сау́л збудував жертовник для Єгови. Це був перший жертовник, який він збудував для Єгови.
36 Пізніше Сау́л сказав: «Ми поженемося вночі за філісти́млянами і будемо грабувати їх до світанку. Нікого не залишимо при житті». На це люди відповіли: «Роби все, що тобі до вподоби». Але священик промовив: «Спочатку спитаймо тут правдивого Бога». 37 І Сау́л запитав Бога: «Чи гнатися мені за філісти́млянами? Чи ти віддаси їх у руки Ізра́їля?» Однак Бог не відповів йому в той день. 38 Тоді Сау́л сказав: «Усі провідники народу, підійдіть сюди і дізнайтесь, який гріх було вчинено сьогодні. 39 Як живий Єгова, який врятував Ізра́їль: якщо згрішив навіть мій син Йоната́н, він неодмінно помре». Але ніхто з народу йому не відповів. 40 Сау́л сказав усім ізраїльтянам: «Станьте з одного боку, а я зі своїм сином Йоната́ном стану з іншого». На це люди відповіли: «Роби, що тобі до вподоби».
41 Тоді Сау́л звернувся до Єгови: «Боже Ізра́їля, дай нам відповідь через туммі́м». І туммі́м вказав на Йоната́на й Сау́ла, а людей відпустили. 42 Сау́л промовив: «Киньте жеребок між мною і Йоната́ном, моїм сином». І жеребок вказав на Йоната́на. 43 Сау́л запитав Йоната́на: «Скажи, що ти зробив?» — «Я лише скуштував трохи меду з кінця палиці, що в моїй руці, — відповів той.— І тепер я готовий померти».
44 На це Сау́л сказав: «Нехай Бог суворо покарає мене, якщо ти не помреш, Йоната́не». 45 Але люди відказали: «Хіба має померти Йоната́н — той, хто приніс Ізра́їлю цю велику перемогу? Не буде цього! Як живий Єгова, жодна волосина не впаде з його голови, бо це Бог допомагав йому сьогодні». Так люди врятували Йоната́на, і він не помер.
46 Тож Сау́л більше не гнався за філісти́млянами, і ті повернулися на свої землі.
47 Сау́л зміцнив свою царську владу над Ізра́їлем і воював з усіма довколишніми ворогами: моавітя́нами, аммонітя́нами, едомля́нами, царями Цо́ви та філісти́млянами. І, хоч би куди Сау́л ішов, він всюди завдавав ворогам поразки. 48 Він хоробро воював — розбив амаликітя́н і врятував Ізра́їль від тих, хто чинив набіги.
49 Сау́л мав синів: Йоната́на, Ї́шві та Ма́лкі-Шу́а, а також двох дочок: старшу звали Мера́в, а молодшу — Мелхо́ла. 50 Дружиною Сау́ла була Ахіноа́м, дочка Ахімаа́ца. Начальником його війська був Авне́р, Не́рів син, дядько Сау́ла. 51 Батьком Сау́ла був Кіш, а Нер, батько Авне́ра, був сином Авії́ла.
52 За всіх днів Сау́ла точилися жорстокі війни з філісти́млянами. Як тільки Сау́л бачив сильного або хороброго чоловіка, то забирав до себе у військо.
Розділ 15
1 І сказав Самуї́л до Сау́ла: «Колись Єгова послав мене помазати тебе на царя над його народом Ізра́їлем, тож тепер вислухай слово Єгови. 2 Ось що говорить Єгова, Бог військ: “Я притягну амаликітя́н до відповідальності за те, що вони чинили опір Ізра́їлю, коли той виходив з Єгипту. 3 Тому іди й вигуби амаликітя́н і знищ усе, що в них є. Не щади їх, повбивай усіх: чоловіків і жінок, дітей і немовлят, биків і овець, верблюдів і ослів”». 4 Сау́л скликав людей та перерахував їх у Телаї́мі, і було 200000 піших воїнів та 10000 чоловіків з Юди.
5 Тоді Сау́л підійшов до міста Амали́ка й зробив засідку при долині. 6 Він сказав кенея́нам: «Вийдіть і відділіться від амаликітя́н, щоб я не вигубив вас разом з ними. Адже ви виявили віддану любов до всього ізра́їльського народу, коли він виходив з Єгипту». І кенея́ни відділилися від Амали́ка. 7 Після того Сау́л вигубив амаликітя́н від Хаві́ли аж до Шу́ру, що біля Єгипту. 8 Царя амаликітя́н, Ага́га, він захопив живим, а всіх інших знищив мечем. 9 Але Сау́л та народ пощадили Ага́га і не хотіли знищити найліпших тварин з дрібної та великої худоби, відгодованих тварин, баранів і всього, що було добре. А все маловартісне і нікому не потрібне вони знищили.
10 Тоді Самуї́л отримав від Єгови таку звістку: 11 «Я жалкую, що призначив Сау́ла царем, бо він відступив від мене і не виконує моїх слів». Це сильно засмутило Самуї́ла, і він всю ніч ревно молився до Єгови. 12 Рано-вранці він встав, щоб зустрітися з Сау́лом, але йому сповістили: «Сау́л пішов у Карме́ль і там поставив собі пам’ятник, а потім пішов звідти до Гілга́ла». 13 Коли зрештою Самуї́л прийшов до Сау́ла, той сказав йому: «Нехай Єгова благословить тебе. Я виконав слово Єгови». 14 Але Самуї́л промовив: «Чому ж тоді я чую мекання овець і мукання биків?» 15 На це Сау́л відповів: «Їх пригнали від амаликітя́н. Народ пощадив найліпше з дрібної та великої худоби, щоб принести жертву твоєму Богу Єгові, а решту ми знищили». 16 Самуї́л відказав: «Досить! Тепер послухай, що Єгова сказав мені минулої ночі». — «Говори»,— промовив Сау́л.
17 Самуї́л продовжив: «Хіба ти не був незначним у власних очах, коли Єгова поставив тебе головою ізра́їльських племен і помазав на царя над Ізра́їлем? 18 Потім Єгова дав тобі доручення, сказавши: “Іди, знищ цих грішних амаликітя́н. Воюй з ними, поки не вигубиш їх усіх”. 19 Чому ж ти не послухався голосу Єгови, а жадібно накинувся на здобич і вчинив зло в очах Єгови?»
20 Однак Сау́л заперечив: «Ні, я послухався голосу Єгови і виконав доручення, яке дав мені Єгова, я привів Ага́га, царя амаликітя́н, самих же амаликітя́н знищив. 21 Це люди взяли овець і биків зі здобичі — найліпше з того, що треба було знищити. Вони хотіли принести в Гілга́лі жертву твоєму Богу Єгові».
22 Тоді Самуї́л сказав: «Хіба цілопалення та інші жертви настільки ж приємні Єгові, як послух голосу Єгови? Послух ліпший від жертви, і слухняність ліпша від баранячого жиру. 23 Адже бунтарство — такий самий гріх, як ворожіння, а самовпевненість — те саме, що магія та ідолопоклонство. Оскільки ти відкинув слово Єгови, він відкинув тебе, і ти не будеш царем».
24 Сау́л відказав Самуї́лу: «Я згрішив. Я не виконав наказу Єгови і твоїх слів, тому що побоявся людей і послухався того, що вони говорили. 25 Прошу тебе, пробач мій гріх і піди зі мною, щоб я вклонився Єгові». 26 Але Самуї́л сказав: «Я не піду з тобою, бо ти відкинув слово Єгови, і Єгова відкинув тебе, тому ти більше не будеш царем над Ізра́їлем». 27 Коли Самуї́л розвернувся, щоб піти, Сау́л вхопив його за облямівку безрукавого халата, але вона відірвалася. 28 І Самуї́л сказав: «Сьогодні Єгова відірвав від тебе царську владу над Ізра́їлем. Він віддасть її твоєму ближньому, який ліпший за тебе. 29 Більш того, Величний Бог Ізра́їля виконає своє слово і не змінить свого рішення, бо він не людина і не мусить міняти свої рішення».
30 Сау́л же промовив: «Я згрішив, але, прошу, вшануй мене перед старійшинами мого народу та перед Ізра́їлем. Піди зі мною, щоб я вклонився твоєму Богу Єгові». 31 Тож Самуї́л пішов за Сау́лом, і той вклонився Єгові. 32 Самуї́л сказав: «Приведіть до мене Ага́га, царя амаликітя́н». Ага́г неохоче пішов до нього, бо подумав: «Загроза смерті точно минула». 33 Однак Самуї́л сказав: «Як через твій меч інші жінки втрачали своїх дітей, так і твоя мати стане бездітною серед жінок». З цими словами він порубав Ага́га на частини перед Єговою в Гілга́лі.
34 Тоді Самуї́л подався до Ра́ми, а Сау́л пішов до свого дому в Сау́лову Гі́ву. 35 Самуї́л не бачився з Сау́лом до самої смерті, бо дуже засмутився через нього. А Єгова жалкував, що поставив Сау́ла царем над Ізра́їлем.
Розділ 16
1 Через якийсь час Єгова сказав Самуї́лу: «Доки ти будеш засмучений через Сау́ла? Я ж відкинув його, і він більше не буде царем над Ізра́їлем. Наповни ріг олією і йди. Я пошлю тебе до віфлеємля́нина Єссе́я, бо я вибрав собі царя з-поміж його синів». 2 Але Самуї́л відповів: «Як я піду туди? Якщо Сау́л дізнається про це, то вб’є мене». Єгова промовив: «А ти візьми з собою телицю і скажи: “Я прийшов сюди, щоб принести жертву Єгові”. 3 Запроси Єссе́я на жертвоприношення, і я скажу тобі, що робити. Ти помажеш того, на кого я вкажу».
4 Самуї́л зробив все так, як наказав Єгова. Коли він прийшов до Віфлеєма, старійшини міста, тремтячи, вийшли йому назустріч і запитали: «Чи ти прийшов до нас з миром?» — 5 «З миром,— відповів той.— Я прийшов принести жертву Єгові. Освятіться і йдіть зі мною на жертвоприношення». Після цього він освятив Єссе́я та його синів і скликав їх на жертвоприношення. 6 Коли вони прийшли, Самуї́л побачив Еліа́ва і подумав: «Ось точно перед Єговою стоїть його помазанець». 7 Однак Єгова промовив до Самуї́ла: «Не дивися на його зовнішність і на високий зріст, бо я відкинув його. Бог дивиться не так, як людина: людина дивиться на те, що бачать очі, а Єгова дивиться на серце». 8 Тоді Єссе́й покликав Авінада́ва і наказав йому пройти перед Самуї́лом, але Самуї́л сказав: «І не його вибрав Єгова». 9 Далі Єссе́й показав Ша́мму, проте Самуї́л сказав: «І не його вибрав Єгова». 10 Так сім синів Єссе́я пройшли перед Самуї́лом, однак він сказав Єссе́ю: «Єгова не вибрав жодного з них».
11 Зрештою Самуї́л запитав Єссе́я: «Чи це всі твої сини?» Той відповів: «Досі немає наймолодшого, він зараз пасе овець». Тоді Самуї́л сказав: «Пошли за ним, бо ми не сядемо їсти, поки він не прийде». 12 Тож Єссе́й послав за ним. Це був рум’яний юнак з гарними очима та приємною зовнішністю. Єгова промовив: «Встань і помаж його, бо це він!» 13 Тоді Самуї́л взяв ріг з олією та помазав Давида в присутності його братів. І з цього дня Давид завдяки духу Єгови сповнявся силою. Потім Самуї́л вирушив до Ра́ми.
14 А від Сау́ла відійшов дух Єгови, і Єгова дозволив, щоб Сау́ла мучив поганий дух. 15 Слуги Сау́ла стали говорити йому: «Бог дозволив, щоб тебе мучив поганий дух. 16 Нехай наш пан накаже своїм слугам пошукати чоловіка, який гарно грає на арфі. Щоразу, коли на тебе найде поганий дух, цей чоловік буде грати, і тобі ставатиме ліпше». 17 Тож Сау́л звелів своїм слугам: «Знайдіть когось, хто добре грає, і приведіть до мене».
18 На це один слуга відказав: «Я бачив, як гарно грає син віфлеємля́нина Єссе́я. Він мужній та сильний воїн. Він вміє гарно говорити, має приємну зовнішність, і, крім того, з ним Єгова». 19 Тоді Сау́л послав до Єссе́я слуг з такими словами: «Пришли до мене свого сина Давида, який пасе овець». 20 І Єссе́й нав’ючив на осла хліб, бурдюк вина та козеня і послав усе це Сау́лу через свого сина Давида. 21 Тож Давид прийшов до Сау́ла і почав у нього служити. Той сильно полюбив його і зробив своїм зброєношею. 22 Сау́л передав Єссе́ю: «Прошу, нехай Давид залишиться в мене на службі, бо він знайшов ласку в моїх очах». 23 І щоразу, коли Бог дозволяв, аби на Сау́ла находив поганий дух, Давид брав арфу і грав. Тоді Сау́л заспокоювався, йому ставало ліпше, і поганий дух відходив від нього.
Розділ 17
1 Філісти́мляни зібрали свої війська на війну. Вони зійшлись у Со́хо, що належить Юді, і отаборилися в Ефе́с-Даммі́мі, між Со́хо й Азе́кою. 2 Сау́л та ізраїльтяни також зібралися і, отаборившись у долині Е́ла, вишикувалися в бойовому порядку, щоб воювати з філісти́млянами. 3 Філісти́мляни зайняли гору з одного боку, а ізраїльтяни — з іншого, і між ними була долина.
4 З філісти́мських таборів вийшов єдиноборець Голіа́ф, родом з Га́та. Він був заввишки 6 ліктів із п’яддю. 5 На голові він мав мідний шолом і був одягнений у мідний панцир з лусок, які накладалися одна на одну. Цей панцир важив 5000 ше́келів. 6 На ногах у нього були мідні наголінники, а за плечима висів короткий мідний спис. 7 Держак його довгого списа був завбільшки з ткацький вал, а залізний наконечник важив 600 ше́келів. Перед ним ішов воїн, який ніс його щит. 8 Голіа́ф зупинився і крикнув ізра́їльським воїнам: «Чого ви прийшли сюди і вишикувалися до бою? Я — славний філісти́млянин, а ви — слуги Сау́ла. Виберіть собі того, хто буде битися за вас, і нехай він спуститься до мене. 9 Якщо він зможе вийти на бій зі мною і вб’є мене, то ми станемо вашими слугами. Але якщо я переможу і вб’ю його, то ви станете нашими слугами і будете нам служити». 10 Далі він сказав: «Сьогодні я посміюся з ізра́їльського війська. Нехай до мене вийде хтось із ваших воїнів, і ми будемо битися!»
11 Коли Сау́л і всі ізраїльтяни почули слова філісти́млянина, їх охопив жах.
12 Давид був сином ефратя́нина з Юдиного Віфлеєма, якого звали Єссе́й і який мав вісьмох синів. У дні Сау́ла цей чоловік був уже старий. 13 Три його старших сини пішли з Сау́лом на війну. Цих трьох синів звали: найстаршого Еліа́в, другого Авінада́в, а третього Ша́мма. 14 Давид був наймолодший. Три старших сини пішли за Сау́лом.
15 Давид ходив до Сау́ла і вертався у Віфлеєм, щоб пасти батькових овець. 16 А той філісти́млянин 40 днів поспіль виходив вранці й увечері і ставав на тому самому місці.
17 Одного дня Єссе́й сказав своєму сину Давиду: «Візьми, будь ласка, цю е́фу смаженого зерна і ці 10 буханців хліба та швидко віднеси своїм братам у табір. 18 А ці 10 кругів сиру занеси начальнику над їхньою тисячею. І подивися, чи все добре у твоїх братів, та принеси якийсь доказ того, що з ними все гаразд». 19 Тим часом Давидові брати були з Сау́лом і всіма іншими ізра́їльськими чоловіками в долині Е́ла, щоб виступити на бій з філісти́млянами.
20 Тож рано-вранці Давид встав, залишив овець на сторожа, зібрався і пішов, як наказав йому Єссе́й. Коли він наближався до табору, військо з бойовим кличем виходило на поле бою. 21 Ізраїльтяни і філісти́мляни вишикувалися в ряди одні навпроти одних. 22 Давид відразу залишив свою ношу чоловікові, який стеріг речі, і побіг на поле бою. Прибігши туди, він почав розпитувати братів, чи в них усе добре.
23 Коли він розмовляв з братами, то з філісти́мських рядів вийшов єдиноборець Голіа́ф, філісти́млянин з Га́та, і говорив те, що й раніше, а Давид це почув. 24 Побачивши Голіа́фа, всі ізраїльтяни дуже злякалися і побігли від нього. 25 Вони говорили: «Ви бачили цього чоловіка? Він виходить, щоб посміятися з Ізра́їля. Того, хто його вб’є, цар обдарує великим багатством і віддасть за нього свою доньку, а дім його батька звільнить від усіх податків і повинностей».
26 Давид почав розпитувати чоловіків, які стояли поряд: «Що буде тому, хто вб’є цього філісти́млянина і зніме ганьбу з Ізра́їля? Хто він такий, цей необрізаний філісти́млянин, щоб насміхатися з війська живого Бога?» 27 І люди повторили йому те, що говорили раніше: «Ось що буде зроблено для того, хто його вб’є». 28 Коли Еліа́в, найстарший брат Давида, почув, що той розмовляє з чоловіками, то розізлився на нього і сказав: «Ти чого сюди прийшов? На кого ти залишив у пустелі тих кілька овець? Я знаю, який ти зухвалий і які лихі наміри маєш у серці. Ти прийшов, щоб лише подивитись на бій». 29 На це Давид відказав: «Що я такого зробив? Я тільки запитав!» — 30 і, повернувшись до когось іншого, знову почав розпитувати те саме, а люди давали йому таку саму відповідь.
31 Слова Давида почули та передали Сау́лу, і він наказав привести його. 32 Давид сказав царю: «Нехай ніхто не втрачає через нього відваги. Я, твій слуга, вийду на бій з тим філісти́млянином». 33 Але Сау́л заперечив: «Ти не можеш вийти на бій з ним, бо ти ще молодий, а він воїн з юних літ». 34 На це Давид відповів: «Твій слуга пас овець свого батька. Бувало, приходив лев або ведмідь і хапав вівцю з отари. 35 Тоді я гнався за ним, нападав і виривав вівцю з його пащі. А коли він кидався на мене, я хапав його за шерсть, валив і вбивав. 36 Твій слуга вбивав і лева, і ведмедя. Так само буде з цим необрізаним філісти́млянином, бо він насміхається з війська живого Бога». 37 Давид додав: «Єгова, який визволяв мене з пазурів лева і ведмедя, визволить мене також з рук цього філісти́млянина». На це Сау́л сказав: «Іди, і нехай Єгова буде з тобою».
38 Тож він одягнув Давида у своє військове вбрання, на голову йому дав мідний шолом, а потім надягнув на нього панцир. 39 Давид прив’язав до пояса Сау́лів меч і спробував походити, але не зміг, бо не звик носити такі обладунки. Тому він сказав Сау́лу: «Не можу я в цьому ходити. Я не звик»,— і зняв усе. 40 Він взяв у руку палицю, підняв з русла потоку п’ять гладких каменів, поклав їх у кишеню пастушої сумки, і з пращею в руках рушив на ворога.
41 Філісти́млянин підходив до Давида ближче й ближче, а перед ним ішов воїн, який ніс щит. 42 Побачивши Давида, філісти́млянин став зневажливо насміхатися з нього, бо це був всього лиш рум’яний і гарний хлопець. 43 Він сказав Давиду: «Хіба я пес, що ти вийшов на мене з палицями?» — і прокляв Давида своїми богами. 44 Філісти́млянин промовив: «Підійди-но сюди, і я віддам твоє тіло птахам небесним і звірам польовим».
45 Однак Давид сказав: «Ти йдеш на мене з мечем і списом, а я іду на тебе в ім’я Єгови, Бога військ, в ім’я Бога військ ізра́їльських, з якого ти насміхаєшся. 46 Сьогодні Єгова віддасть тебе в мої руки, я вб’ю тебе і зітну тобі голову. І сьогодні ж я віддам трупи філісти́млян птаству небесному та диким звірам. Усі народи землі дізнаються, що є Бог в Ізра́їлі, 47 і всі, хто тут зібрався, побачать, що Єгова рятує не мечем і не списом. Це битва Єгови, і він віддасть вас у наші руки».
48 Тоді філісти́млянин став упевнено наближатися до Давида, а Давид швидко побіг до філісти́мських рядів йому назустріч. 49 Витягнувши із сумки камінь, Давид метнув його з пращі і влучив у ворога. Камінь уп’явся філісти́млянину в чоло, і він впав обличчям до землі. 50 Тож Давид з пращею та каменем переміг філісти́млянина. Він вразив і вбив його, хоча не мав меча. 51 Давид підбіг, став над ним, а тоді вихопив з піхов меч філісти́млянина і добив його, відрубавши голову. Коли філісти́мляни побачили, що їхній силач загинув, то кинулися навтьоки.
52 Після того чоловіки Ізра́їля та Юди з криком погналися за ворогами, переслідуючи їх від долини аж до брам Екро́на. Вздовж усієї дороги від Шаараї́ма до Га́та й Екро́на лежали трупи філісти́млян. 53 Потім ізраїльтяни повернулися з погоні за філісти́млянами і розграбували їхні табори.
54 Тоді Давид взяв голову філісти́млянина і приніс її в Єрусалим, а його зброю поклав у своєму наметі.
55 Коли Сау́л побачив, що Давид іде на двобій з філісти́млянином, то запитав Авне́ра, начальника свого війська: «Авне́ре, чий син цей хлопець?» Той же відповів: «Клянусь твоїм життям, царю, я не знаю!» 56 Цар сказав: «То дізнайся, чий він син». 57 І, коли Давид, убивши філісти́млянина, повернувся, Авне́р привів його до Сау́ла. В руці Давид тримав голову філісти́млянина. 58 Сау́л запитав його: «Чий ти син, хлопче?» — «Твого слуги, віфлеємля́нина Єссе́я», — відповів Давид.
Розділ 18
1 Після того як Давид порозмовляв із Сау́лом, Йоната́н і Давид стали близькими друзями, і Йоната́н полюбив його, як самого себе. 2 З того дня Сау́л взяв Давида до себе і не дозволив йому повернутись у дім батька. 3 А Йоната́н уклав з Давидом угоду, бо полюбив його, як самого себе. 4 Він скинув із себе безрукавий халат і віддав його Давиду, а також дав йому свій інший одяг та меч, лук і пояс. 5 І Давид почав ходити на війну. Хоч би куди Сау́л посилав його, він мав успіх. Тож Сау́л поставив його над воїнами, і це сподобалося всьому народу та всім царським слугам.
6 Коли Давид та інші поверталися, здобувши перемогу над філісти́млянами, жінки з усіх ізра́їльських міст виходили назустріч царю Сау́лу з піснями й танцями. Вони раділи, били в бубни і грали на лютнях. 7 Святкуючи, жінки співали:
«Сау́л убив тисячі ворогів,
а Давид — десятки тисяч».
8 Ця пісня не сподобалася Сау́лу, і він дуже розгнівався. Він сказав: «Давиду дали десятки тисяч, а мені тільки тисячі. Тепер залишилось віддати йому лише царство!» 9 Відтоді він завжди дивився на Давида з підозрою.
10 Наступного дня Бог дозволив, щоб царем Сау́лом оволодів поганий дух: цар почав дивно поводитись у себе вдома. В той час Давид, як і раніше, грав на арфі, а Сау́л тримав у руці спис. 11 Він метнув його, подумавши: «Приб’ю Давида до стіни!» — але Давид двічі утік від нього. 12 Сау́л боявся Давида, бо Єгова був з ним, а від Сау́ла відступив. 13 Тому Сау́л віддалив від себе Давида і поставив його начальником над тисячею. Давид водив людей у військові походи. 14 Він і далі мав успіх у всьому, що робив, і Єгова був з ним. 15 Коли Сау́л побачив, що Давид має великий успіх, то почав боятися його. 16 А весь Ізра́їль та Юда любили Давида, бо він водив їх у військові походи.
17 Згодом Сау́л сказав Давиду: «Я дам тобі за дружину мою найстаршу дочку Мера́в. Але ти мусиш продовжувати відважно служити мені і вести війни Єгови». Бо Сау́л думав: «Нехай він загине не від моєї руки, а від рук філісти́млян». 18 На це Давид відказав: «Хто я такий і хто такі в Ізра́їлі мої родичі, сім’я мого батька, щоб я став зятем царя?» 19 Коли ж настав час віддати Давидові Мера́в, дочку Сау́ла, виявилося, що вона вже віддана за дружину мехо́лівцю Адрії́лу.
20 А Давида покохала Сау́лова дочка Мелхо́ла. Про це донесли Сау́лу, і він втішився. 21 «Це добра можливість заманити Давида в пастку,— подумав цар.— Віддам її за нього і зроблю так, щоб він помер від рук філісти́млян». Тож Сау́л сказав Давиду вдруге: «Тепер ти станеш моїм зятем». 22 Потім він наказав своїм слугам: «Поговоріть з Давидом наодинці і скажіть: “Цар прихильний до тебе, і всі його слуги люблять тебе. Стань зятем царя”». 23 Коли слуги переказали ці слова Давиду, той відповів: «Думаєте, легко стати зятем царя? Я ж людина бідна і незнатна». 24 Слуги Сау́ла донесли йому: «Давид сказав так і так».
25 Тоді Сау́л сказав: «Передайте Давиду: “У викуп за наречену цар не хоче нічого, окрім крайньої плоті 100 філісти́млян, щоб помститись ворогам царя”». Сау́л же задумав убити Давида руками філісти́млян. 26 Тож слуги переказали ці слова Давиду, і йому сподобалась думка про те, щоб стати зятем царя. Ще не закінчився відведений час, 27 як Давид та його люди пішли і вбили 200 філісти́млян. Він обрізав у них крайню плоть і віддав її в повній кількості царю, щоб стати його зятем. І Сау́л віддав йому за дружину свою доньку Мелхо́лу. 28 Він зрозумів, що Єгова з Давидом і що його донька Мелхо́ла любить Давида. 29 Через це Сау́л почав ще більше боятися Давида і був його ворогом до кінця свого життя.
30 Щоразу, коли філісти́мські князі йшли війною, Давид мав більший успіх, ніж всі слуги Сау́ла, і його ім’я дуже прославилося.
Розділ 19
1 Зрештою Сау́л сказав своєму сину Йоната́ну та всім слугам, що задумав убити Давида. 2 Але Йоната́н дуже любив Давида, тому попередив його: «Мій батько Сау́л хоче тебе вбити. Прошу, будь завтра вранці обережний, сховайся в потаємному місці і залишайся там. 3 Я піду і стану біля батька в полі, де будеш ти. Я поговорю з ним про тебе, і якщо дізнаюся щось, то все тобі розповім».
4 Йоната́н почав говорити добре про Давида своєму батькові Сау́лу і сказав: «Цар не повинен чинити гріха проти свого слуги Давида, бо він не згрішив проти тебе і робив тобі тільки добро. 5 Ризикуючи життям, він убив філісти́млянина, щоб Єгова дав усьому Ізра́їлю велику перемогу. Ти бачив це і дуже радів. То навіщо тобі грішити проти невинної крові і ні за що вбивати Давида?» 6 Сау́л послухав Йоната́на і сказав: «Як живий Єгова, я не вб’ю його». 7 Після цього Йоната́н покликав Давида і, переказавши йому все, привів до Сау́ла. І Давид служив Сау́лу, як раніше.
8 Через якийсь час знову почалася війна, тож Давид вийшов проти філісти́млян. Він завдав їм великої поразки, і вони повтікали від нього.
9 Одного разу, коли Сау́л сидів у своєму домі зі списом у руці, а Давид грав на арфі, Єгова дозволив, щоб на Сау́ла найшов поганий дух. 10 Сау́л хотів прибити Давида списом до стіни, але той ухилився, і спис застряг у стіні. Тієї ночі Давид утік, рятуючи своє життя. 11 Тоді Сау́л послав слуг до дому Давида, щоб підстерегти його і вранці вбити. Але Мелхо́ла, дружина Давида, сказала йому: «Якщо сьогодні вночі ти не втечеш, то завтра будеш мертвий». 12 Вона допомогла йому спуститися через вікно, щоб він утік і сховався. 13 Потім Мелхо́ла взяла статую терафі́ма і поклала її в ліжко, а там, де мала бути голова Давида, поклала сітку, сплетену з козячої вовни, і накрила все це одягом.
14 Сау́л послав слуг схопити Давида, але Мелхо́ла сказала: «Він хворий». 15 Тоді Сау́л звелів слугам самим подивитися на Давида і наказав: «Принесіть його сюди на ліжку, і я його вб’ю». 16 Коли слуги прийшли, то побачили, що на ліжку лежить статуя терафі́ма, а в головах — сітка з козячої вовни. 17 Сау́л сказав Мелхо́лі: «Чому ти мене обманула і відпустила мого ворога, щоб він утік?» Вона ж відповіла: «Він сказав: “Відпусти мене, інакше я тебе вб’ю!”»
18 Тож Давид утік і врятувався. Він прийшов до Самуї́ла в Ра́му і розповів усе, що зробив йому Сау́л. Після того вони із Самуї́лом пішли звідти й зупинилися в Найо́ті. 19 Через якийсь час Сау́лу донесли: «Давид у Найо́ті, що в Ра́мі». 20 Сау́л не гаючись послав своїх слуг схопити Давида. Але коли вони побачили літніх пророків, які пророкували, і Самуї́ла, який головував над ними, то на них зійшов Божий дух, і вони теж стали поводитись як пророки.
21 Коли про це розповіли Сау́лу, він відразу послав інших слуг, однак вони також стали поводитись як пророки. Тоді він втретє послав слуг, але й ті почали поводитись як пророки. 22 Врешті він сам пішов у Ра́му. Дійшовши до великого водозбору в Се́ху, він запитав: «Де Самуї́л і Давид?» Йому відповіли: «У Найо́ті, що в Ра́мі». 23 По дорозі звідти в Найо́т на нього теж зійшов Божий дух. Сау́л ішов і поводився як пророк, поки не прийшов у Найо́т в Ра́мі. 24 Там він також зняв із себе одяг і поводився перед Самуї́лом як пророк. Сау́л лежав голий весь той день і всю ніч. Ось чому говорять: «Невже і Сау́л серед пророків?»
Розділ 20
1 Тоді Давид утік з Найо́та, що в Ра́мі, і, прийшовши до Йоната́на, запитав: «Що я такого зробив? У чому моя вина? Який гріх я вчинив проти твого батька, що він хоче забрати в мене життя?» 2 На це Йоната́н відповів: «Не буде цього! Ти не помреш! Мій батько не зробить ні великого, ні малого, не відкривши спочатку мені. То чому б він приховував від мене, що хоче вбити тебе? Цього не буде». 3 Однак Давид поклявся, кажучи: «Твоєму батькові добре відомо, що я знайшов ласку у твоїх очах, тому він говорить: “Нехай Йоната́н не знає про це, бо він засмутиться”. Але, як живий Єгова і як живий ти, лише крок відділяє мене від смерті».
4 Тоді Йоната́н сказав Давиду: «Я зроблю для тебе все, що ти скажеш». 5 Давид відповів: «Послухай, завтра новомісяччя, і я мушу сидіти з царем за столом. Але ти відпусти мене, і я ховатимусь у полі до післязавтрашнього вечора. 6 Якщо твій батько зверне увагу, що мене немає, скажи йому: “Давид дуже просив у мене дозволу піти до свого міста Віфлеєма, бо там уся його сім’я приносить щорічну жертву”. 7 І коли він відповість: “Добре!” — то це означає мир для твого слуги. Але якщо він розгнівається, то будь певний, що він задумав зло проти мене. 8 Вияви віддану любов до свого слуги, адже ти уклав перед Єговою угоду зі своїм слугою. Якщо ж я в чомусь винний, убий мене сам. Навіщо видавати мене твоєму батькові?»
9 Йоната́н сказав: «Мені таке навіть на думку не спадало! Якщо я дізнаюся, що мій батько задумав зло проти тебе, то хіба не скажу тобі?» 10 Давид же запитав Йоната́на: «А хто повідомить мені, якщо батько відповість тобі суворо?» 11 Йоната́н сказав Давиду: «Ходімо в поле», тож вони обидва пішли в поле. 12 І Йоната́н промовив: «Нехай Єгова, Бог Ізра́їля, буде свідком, що завтра або післязавтра я поговорю з батьком. Якщо він ставиться до тебе, Давиде, добре, я пошлю когось і дам тобі знати. 13 Нехай Єгова суворо покарає Йоната́на, якщо батько задумав зло проти тебе, а я не дам тобі знати і не відпущу тебе з миром. Хай Єгова буде з тобою, як він був з моїм батьком. 14 Але поки я живу і навіть коли помру, хіба й ти не виявлятимеш мені відданої любові, яку виявляє Єгова? 15 Ніколи не відмовляй у своїй відданій любові моїм домашнім, навіть коли Єгова зітре з лиця землі всіх Давидових ворогів». 16 І Йоната́н уклав угоду з родом Давида, говорячи: «Єгова притягне до відповідальності Давидових ворогів». 17 Тож Йоната́н змусив Давида знову поклястись у своїй любові, бо любив його, як самого себе.
18 Тоді Йоната́н промовив: «Завтра новомісяччя, і твою відсутність помітять, бо місце твоє буде порожнім. 19 А післязавтра твоя відсутність буде ще помітнішою. Іди туди, де ти ховався в один з минулих днів, і залишайся неподалік того каменя. 20 Я випущу три стріли збоку від нього, ніби стріляю в якусь ціль, 21 і потім пошлю слугу, кажучи: “Піди знайди стріли”. Якщо я скажу: “Дивися! Стріли тут, біля тебе, підніми їх”, то можеш повертатися, бо, як живий Єгова, для тебе це означає мир і тобі нічого не загрожує. 22 Але якщо я скажу хлопцю: “Дивися! Стріли лежать далі, попереду тебе”, то йди, бо Єгова відпустив тебе. 23 А стосовно обіцянки, яку ми дали один одному, нехай Єгова повік буде між нами свідком».
24 Тож Давид сховався в полі. Коли настало новомісяччя, цар сів їсти. 25 Він, як завжди, сидів на своєму місці біля стіни, Йоната́н — навпроти, Авне́р — поряд із Сау́лом, а Давидове місце було порожнім. 26 Сау́л нічого не сказав того дня, бо подумав: «Мабуть, з якоїсь причини Давид став нечистим. Він точно нечистий». 27 На другий день, тобто наступного дня після новомісяччя, Давидове місце далі було порожнім. Тоді Сау́л запитав свого сина Йоната́на: «Чому син Єссе́я не прийшов до столу ні вчора, ні сьогодні?» 28 Йоната́н відповів: «Давид дуже просив у мене дозволу піти до Віфлеєма. 29 Він сказав: “Прошу, відпусти мене, бо наша сім’я приносить у місті жертву і мій брат покликав мене. Якщо я знайшов ласку у твоїх очах, дозволь мені, будь ласка, непомітно піти, щоб я зустрівся зі своїми братами”. Ось чому він не прийшов до царського столу». 30 Тоді Сау́л розлютився на Йоната́на і сказав йому: «Сину непокірної жінки, думаєш, я не знаю, що ти заодно з Єссе́євим сином на сором собі і своїй матері?! 31 Поки син Єссе́я буде жити на землі, не встояти ні тобі, ні твоєму царству. Зараз же пошли когось, щоб привів його до мене, бо він має померти».
32 На це Йоната́н сказав своєму батькові Сау́лу: «Навіщо його вбивати? Що він зробив?» 33 Але Сау́л кинув у нього списом, аби вбити його, і тоді Йоната́н зрозумів, що батько дійсно задумав заподіяти Давиду смерть. 34 Сильно розгнівавшись, Йоната́н відразу встав з-за столу і нічого не їв на другий день після новомісяччя, тому що сумував через Давида і тому що батько принизив його.
35 Вранці Йоната́н зі своїм молодим слугою вийшов у поле, як і домовлявся з Давидом. 36 Він сказав слузі: «Біжи шукай стріли, які я пускаю». Той побіг, а Йоната́н пустив стрілу так, щоб вона впала попереду нього. 37 Коли слуга добіг до місця, куди впала стріла, Йоната́н гукнув йому: «Хіба стріла не лежить далі, попереду тебе?» 38 Потім він закричав: «Поспішай! Швидше! Не барись!» Тож слуга позбирав стріли і повернувся до свого пана. 39 Він не розумів, що відбувається, лише Йоната́н і Давид знали, в чому річ. 40 Тоді Йоната́н віддав свою зброю слузі і сказав: «Піди віднеси це в місто».
41 Коли слуга пішов, Давид вийшов зі схованки, яка була неподалік, з південного боку. Він впав на коліна і тричі вклонився до землі. Вони поцілували один одного і плакали один за одним, але Давид плакав сильніше. 42 І Йоната́н сказав Давиду: «Іди з миром, бо ми обоє поклялися іменем Єгови, кажучи: “Нехай Єгова повік буде свідком між мною і тобою, між моїм потомством і твоїм”».
Після цього Давид пішов звідти, а Йоната́н повернувся в місто.
Розділ 21
1 Згодом Давид прийшов у Нов до священика Ахімеле́ха. Побачивши Давида, той затремтів зі страху і запитав: «Чому ти сам? Чому з тобою нікого немає?» 2 Давид відповів священику: «Цар дав мені доручення, але сказав: “Ніхто не має знати про те, що я тобі доручив і що наказав”. І я домовився зі своїми людьми зустрітись у визначеному місці. 3 Тому дай мені, якщо маєш, п’ять буханців хліба або що в тебе знайдеться». 4 Священик відказав: «У мене немає звичайного хліба, є тільки святий. Я дам його, якщо твої люди утримувались від жінок». 5 Давид промовив: «Будь певний, з нами не було жінок, як і раніше, коли я ходив у військові походи. Якщо тіла моїх людей святі навіть тоді, коли вони виконують звичайне доручення, тим більше вони святі сьогодні». 6 Тож священик дав йому святий хліб, бо не мав іншого хліба, а лише хліби представлення, які забрали з-перед обличчя Єгови того дня, коли поклали свіжі хліби.
7 У той час там був перед Єговою Сау́лів слуга, едомля́нин Дое́г, старший над пастухами Сау́ла.
8 Тоді Давид запитав Ахімеле́ха: «Чи є в тебе спис або меч? Я не взяв ні свого меча, ні іншої зброї, бо доручення царя було дуже нагальним». 9 На це священик відповів: «Є меч філісти́млянина Голіа́фа, якого ти вбив у долині Е́ла. Він лежить за ефо́дом, загорнений у тканину. Якщо хочеш узяти його, бери, бо іншого немає». Давид сказав: «Іншого такого меча не знайти. Дай мені його».
10 Того дня Давид, втікаючи від Сау́ла, подався далі. Зрештою він прийшов до Ахі́ша, царя Га́та. 11 Слуги сказали Ахі́шу: «Хіба це не Давид, цар цього краю? Чи ж не про нього, танцюючи, співали:
“Сау́л убив тисячі ворогів,
а Давид — десятки тисяч”?»
12 Ці слова стривожили серце Давида, і він дуже злякався Ахі́ша, царя Га́та. 13 Тому перед слугами він удавав із себе безумного і поводився серед них як навіжений. Він креслив якісь знаки на воротах і пускав слину по бороді. 14 Ахі́ш сказав своїм слугам: «Ви ж бачите, що цей чоловік божевільний! Навіщо ви привели його до мене? 15 Чи в мене мало своїх божевільних, що мені потрібен ще й цей, аби він шаленів переді мною? Хіба можна пускати такого в мій дім?»
Розділ 22
1 Тож Давид пішов звідти і сховався в Адулла́мській печері. Коли його брати і всі домашні його батька почули про це, то прийшли до нього. 2 До Давида зібралися всі знедолені, боржники та невдоволені, і він став їхнім ватажком. З ним було близько 400 чоловік.
3 Пізніше Давид пішов звідти у Мі́цпу, що в Моа́ві, і попросив моа́вського царя: «Дозволь, будь ласка, моєму батькові й матері пожити серед вас, поки я не дізнаюся, що зробить для мене Бог». 4 Тож він залишив батьків у моа́вського царя, і вони жили в нього весь час, поки Давид ховався у твердині.
5 Згодом пророк Гад сказав йому: «Досить тобі ховатись у твердині. Іди в край Юди». І Давид пішов до лісу Харе́т.
6 Сау́л почув, що об’явився Давид зі своїми людьми. В той час Сау́л був у Гі́ві, він сидів зі списом на пагорбі під тамариском, а довкола нього стояли всі його слуги. 7 Він сказав їм: «Веніями́нівці, послухайте мене. Думаєте, син Єссе́я теж дасть вам поля та виноградники і поставить усіх вас начальниками над тисячами й сотнями? 8 Усі ви змовилися проти мене! Ніхто не виявив мені, що мій власний син уклав угоду із сином Єссе́я! Ніхто не співчуває мені і не розповідає, що мій син підбурив проти мене мого ж слугу, аби той чатував на мене в засідці, що він і робить тепер».
9 Тоді едомля́нин Дое́г, який був поставлений над слугами Сау́ла, сказав: «Я бачив, як син Єссе́я приходив у Нов до Ахімеле́ха, сина Ахіту́ва. 10 Той питав про нього Єгову і дав йому харчів. Він навіть віддав йому меч філісти́млянина Голіа́фа». 11 Після того цар відразу ж послав за священиком Ахімеле́хом, сином Ахіту́ва, і за всіма священиками, домашніми його батька, які були в Но́ві. І всі вони прийшли до царя.
12 Сау́л сказав: «Послухай, сину Ахіту́ва». Той відповів: «Так, мій пане».— 13 «Чому ти змовився із сином Єссе́я проти мене? — запитав Сау́л.— Ти дав йому хліба й меч і питав про нього Бога. Він же повстав проти мене і чатує тепер на мене в засідці». 14 Ахімеле́х відказав царю: «Чи серед усіх твоїх слуг є хтось такий же надійний, як Давид? Він зять царя, начальник охоронців, і всі у твоєму домі шанують його. 15 Хіба я перший раз питав про нього Бога? Я б ніколи не зробив того, про що ти кажеш! Царю, прошу тебе, не винувать свого слугу і домашніх мого батька, бо твій слуга взагалі нічого не знав про все це».
16 Але цар сказав: «Ахімеле́ху, ти неодмінно помреш — ти й усі домашні твого батька», — 17 і звелів охоронцям, які стояли поряд: «Підійдіть до священиків Єгови і вбийте їх, бо вони заодно з Давидом! Вони знали, що він утікач, але не розповіли мені!» Однак слуги царя не захотіли підняти руку на священиків Єгови і вбити їх. 18 Тоді цар сказав Дое́гу: «Убий ти священиків!» Едомля́нин Дое́г відразу ж пішов і вбив священиків. Того дня від його руки загинуло 85 чоловіків, які носили лляний ефо́д. 19 Крім того, він вигубив мечем весь Нов, місто священиків,— повбивав чоловіків і жінок, дітей і немовлят, а також биків, ослів та овець.
20 Але Евіата́р, один із синів Ахімеле́ха, сина Ахіту́ва, врятувався і втік до Давида. 21 Він розповів: «Сау́л повбивав священиків Єгови». 22 Давид сказав Евіата́ру: «Коли я побачив у той день едомля́нина Дое́га, то знав, що він обов’язково все розкаже Сау́лу. Це я винен у смерті всіх домашніх твого батька. 23 Залишайся зі мною, не бійся. Хто посягає на твоє життя, той посягає і на моє життя. Ти під моїм захистом».
Розділ 23
1 Через якийсь час Давиду повідомили: «Філісти́мляни воюють проти Кеї́ли і розкрадають зерно на токах». 2 Давид запитав Єгову: «Чи піти мені на цих філісти́млян? Чи я поб’ю їх?» Єгова відповів: «Іди, ти поб’єш філісти́млян і врятуєш Кеї́лу». 3 Але люди сказали Давиду: «Послухай, нам страшно навіть у цій частині Юди, а що буде, коли підемо в Кеї́лу проти військ філісти́млян?» 4 Давид ще раз запитав Єгову. І Єгова відповів йому: «Іди до Кеї́ли, бо я віддам філісти́млян у твої руки». 5 Тож Давид і його люди пішли в Кеї́лу та напали на філісти́млян. Вони завдали їм великої поразки і забрали їхню худобу. Так Давид врятував жителів Кеї́ли.
6 Коли Евіата́р, син Ахімеле́ха, втікав до Давида в Кеї́лу, то взяв із собою ефо́д. 7 Сау́лу донесли: «Давид прийшов у Кеї́лу». Тоді Сау́л сказав: «Бог віддав його мені, бо він піймався у пастку, зайшовши в місто з брамами і засувами». 8 Тож Сау́л скликав весь народ на війну, щоб піти до Кеї́ли й оточити Давида з його людьми. 9 Коли Давид дізнався, що Сау́л задумав проти нього зло, то сказав священику Евіата́ру: «Принеси сюди ефо́д». 10 Давид звернувся до Бога: «Єгово, Боже Ізра́їля, твій слуга почув, що Сау́л хоче прийти до Кеї́ли і знищити місто через мене. 11 Чи провідники Кеї́ли віддадуть мене в його руки? Чи Сау́л прийде сюди, як сказали твоєму слузі? Єгово, Боже Ізра́їля, вияви це, будь ласка, своєму слузі». Єгова відповів: «Прийде». 12 І Давид запитав: «Чи провідники Кеї́ли віддадуть мене і моїх людей у руки Сау́ла?» Єгова відповів: «Віддадуть».
13 Тоді Давид і його люди, яких було близько 600, відразу вийшли з Кеї́ли і ходили від одного місця до іншого, де тільки могли. Коли Сау́лу донесли, що Давид утік з Кеї́ли, то він відмінив похід. 14 Давид перебував у пустелі, в неприступних місцях у гористому краї, що в пустелі Зіф. Сау́л же весь час шукав Давида, але Єгова не віддавав його в Сау́лові руки. 15 Ховаючись у Хоре́ші, в пустелі Зіф, Давид знав, що Сау́л вирушив, аби забрати в нього життя.
16 А Йоната́н, син Сау́ла, пішов до Давида в Хоре́ш і допоміг йому зміцнити надію на Єгову. 17 Йоната́н сказав йому: «Не бійся, мій батько Сау́л не знайде тебе. Ти станеш царем над Ізра́їлем, а я буду другим після тебе, і мій батько теж знає про це». 18 Після того вони уклали угоду перед Єговою, і Давид залишився в Хоре́ші, а Йоната́н пішов додому.
19 Через якийсь час зіф’я́ни прийшли до Сау́ла в Гі́ву і сказали: «Чи ти знаєш, що Давид ховається неподалік від нас у неприступних місцях в Хоре́ші, на пагорбі Хахі́ла, що на південь від Єшимо́ну? 20 Приходь, царю, коли тобі захочеться, а ми видамо його в руки царя». 21 На це Сау́л відказав: «Нехай Єгова поблагословить вас за те, що ви виявили мені співчуття. 22 Прошу вас, ідіть і спробуйте дізнатися, де саме він перебуває і хто бачив його там, бо мені казали, що він дуже хитрий. 23 Ретельно розвідайте про всі місця, де він ховається, і, коли будете точно знати, повертайтесь до мене. Тоді я піду з вами, і якщо він у цьому краї, то я розшукаю його серед усіх тисяч Юди».
24 Тож вони пішли перед Сау́лом до Зі́фа, а Давид у той час був зі своїми людьми в пустелі Мао́н, в Ара́ві, на південь від Єшимо́ну. 25 Потім Сау́л зі своїми слугами вирушив шукати його. Коли Давиду сказали про це, він відразу пішов до скелі і залишався в пустелі Мао́н. Почувши це, Сау́л погнався за ним у пустелю. 26 Зрештою Сау́л підійшов до гори з одного боку, а Давид зі своїми людьми був з іншого боку. Він намагався втекти від Сау́ла, але той зі своїми слугами почав оточувати Давида та його людей, щоб схопити їх. 27 Але тоді до Сау́ла прибув вісник і сказав: «Швидко повертайся, бо філісти́мляни напали на наш край!» 28 І Сау́л перестав гнатися за Давидом та вирушив проти філісти́млян. Тому це місце назвали скелею Розділення.
29 Давид же вийшов звідти і перебував у неприступних місцях в Ен-Ге́ді.
Розділ 24
1 Коли Сау́л повернувся після погоні за філісти́млянами, йому сказали: «Давид у пустелі Ен-Ге́ді».
2 Тож Сау́л вибрав з усього Ізра́їля 3000 воїнів і пішов шукати Давида та його людей серед стрімких скель, де живуть гірські козли. 3 Сау́л дійшов до кам’яних кошар при дорозі, де була печера, і зайшов туди справити нужду. А Давид зі своїми людьми в той час сидів у глибині печери. 4 Вони сказали Давиду: «Сьогодні Єгова говорить тобі: “Я віддаю твого ворога тобі в руки, роби з ним усе, що хочеш”». І Давид непомітно підійшов та відрізав край безрукавого халата Сау́ла. 5 Але потім серце почало докоряти Давиду за те, що він відрізав край безрукавого халата Сау́ла. 6 Тому він сказав своїм людям: «З погляду Єгови було б неправильно, якби я зробив таке своєму панові, помазанцю Єгови, якби підняв на нього руку, адже він — помазанець Єгови». 7 Цими словами Давид стримав своїх людей і не дозволив їм напасти на Сау́ла. А Сау́л вийшов з печери і пішов далі.
8 Тоді Давид теж вийшов з печери і крикнув навздогін Сау́лу: «Пане мій, царю!» Сау́л озирнувся, і Давид, впавши на коліна, вклонився йому до землі. 9 Він сказав: «Чому ти слухаєш людей, які говорять: “Давид хоче заподіяти тобі зло”? 10 Сьогодні ти на власні очі бачиш, що в печері Єгова віддав тебе в мої руки. Мене намовляли вбити тебе, але я змилосердився над тобою і сказав: “Не підніму руки на свого пана, бо він помазанець Єгови”. 11 Батьку, подивися: у мене в руці край твого безрукавого халата. Я відрізав його, але не вбив тебе. Тепер ти бачиш і розумієш, що я не замишляю зла і не бунтую проти тебе. Ні в чому я не згрішив перед тобою, а ти переслідуєш мене і хочеш відібрати моє життя. 12 Нехай Єгова розсудить нас. Нехай Єгова помститься тобі за мене, а я не підніму на тебе руки. 13 Давнє прислів’я говорить: “Зло походить від злочинців”, я ж не підніму на тебе руки. 14 На кого вийшов цар Ізра́їля? За ким ти ганяєшся? За мертвим псом? За блохою? 15 Нехай Єгова буде суддею і розсудить нас. Хай розгляне мою справу, хай судить мене і врятує з твоїх рук».
16 Коли Давид сказав це, Сау́л запитав: «Чи це твій голос, сину мій, Давиде?» — і голосно заплакав. 17 Він промовив: «Ти праведніший за мене, бо робиш мені добро, а я віддаю тобі злом. 18 Сьогодні ти розповів, яке добро вчинив мені: Єгова віддав мене у твої руки, але ти не вбив мене. 19 Якщо хтось знайде свого ворога, то хіба відпустить його неушкодженим? Єгова винагородить тебе за те, що ти сьогодні зробив для мене. 20 Я знаю, ти обов’язково станеш царем і міцно триматимеш царство Ізра́їля у своїй руці. 21 Тож поклянися Єговою, що не вигубиш моїх нащадків і не знищиш мого імені з роду батька мого». 22 І Давид поклявся Сау́лу. Після цього Сау́л вирушив додому, а Давид зі своїми людьми пішов у твердиню.
Розділ 25
1 Згодом помер Самуї́л. Всі ізраїльтяни зібралися, щоб оплакати Самуї́ла і поховати його біля його дому в Ра́мі. Після того Давид пішов у пустелю Пара́н.
2 У Мао́ні жив один чоловік, який тримав свою худобу в Карме́лі. Він був дуже багатий: мав 3000 овець і 1000 кіз. У той час він стриг у Карме́лі своїх овець. 3 Цього чоловіка звали Нава́л, а його дружину — Авігаї́л. Вона була розважлива й гарна, її ж чоловік, з роду Кале́ва, був людиною жорстокою і злою. 4 Коли Давид перебував у пустелі, то почув, що Нава́л стриже овець, 5 і послав до нього 10 юнаків. Він сказав їм: «Підіть до Нава́ла в Карме́ль, запитайте від мого імені, чи все у нього гаразд, 6 і передайте: “Бажаю тобі довгого життя, і хай добре ведеться тобі, твоїм домашнім і всьому, що в тебе є. 7 Я чую, що ти стрижеш овець. Коли твої пастухи були з нами, ми їх не кривдили, і за весь час, поки вони були в Карме́лі, у них нічого не пропало. 8 Запитай про це у своїх слуг, і вони тобі розкажуть. Тож нехай мої люди знайдуть ласку у твоїх очах, адже ми прийшли в радісний час. Прошу тебе, дай своїм слугам і своєму сину Давиду, що можеш”».
9 Ті юнаки прийшли до Нава́ла і сказали йому все це від імені Давида. Коли вони закінчили говорити, 10 Нава́л відповів їм: «Хто такий Давид? Хто такий син Єссе́я? Сьогодні багато слуг втікає від своїх панів. 11 Чи я маю взяти свій хліб, воду і м’ясо, приготоване для моїх стрижіїв, і віддати людям, які прийшли невідомо звідки?»
12 Тоді люди Давида повернулися і передали йому всі ці слова. 13 Давид відразу ж наказав: «Нехай кожен прив’яже до пояса свого меча!» Вони так і зробили, і Давид теж взяв меча. Близько 400 чоловіків пішло за Давидом, а 200 залишилося пильнувати речі.
14 Тим часом один зі слуг сказав Авігаї́л, дружині Нава́ла: «Давид послав з пустелі людей побажати добра нашому пану, але він накинувся на них з обра́зами. 15 Ці люди дуже добре ставилися до нас. Вони ніколи нас не кривдили, і за весь час, поки ми були з ними в полі, у нас нічого не пропало. 16 Вони вдень і вночі захищали нас, немов мур, поки ми були з ними і пасли овець. 17 Тепер подумай, що тобі робити, бо нашому пану і всім його домашнім загрожує велика біда. Він настільки нікчемна людина, що з ним ніхто не може поговорити».
18 Авігаї́л швидко взяла 200 буханців хліба, 2 великих глеки вина, 5 зарізаних овець, 5 сей смаженого зерна, 100 кругів пресованих родзинок, 200 кругів пресованих фіг і нав’ючила все це на ослів. 19 Потім вона наказала своїм слугам: «Ідіть вперед, а я піду за вами», проте своєму чоловікові Нава́лу вона нічого не сказала.
20 Коли Авігаї́л верхи на ослі спускалася вниз, Давид зі своїми людьми йшов їй назустріч, хоч і не знав цього, бо її заступала гора. І раптом вони зустрілися. 21 Давид перед тим говорив: «Дарма я стеріг у пустелі все, що належить цьому чоловіку. Нічого не пропало з його майна, а він платить мені злом за добро. 22 Нехай Бог суворо покарає Давидових ворогів, якщо до ранку я залишу живим у нього хоча б одного чоловіка».
23 Побачивши Давида, Авігаї́л зіскочила з осла, впала перед Давидом на коліна і вклонилася до землі. 24 Вона припала йому до ніг і сказала: «Пане мій, нехай ця провина буде на мені. Дозволь своїй служниці поговорити з тобою, вислухай служницю свою. 25 Прошу, мій пане, не звертай уваги на цього нікчемного чоловіка Нава́ла, бо яке його ім’я, такий він сам. Його звати Нава́л, і він дійсно безглуздий. А я, твоя служниця, не бачила юнаків, яких послав мій пан. 26 Пане мій, як живий Єгова і як живий ти, це Єгова стримав тебе від пролиття крові і від того, щоб ти своєю рукою мстився за себе. Нехай твої вороги і ті, хто хоче заподіяти тобі зло, стануть такими, як Нава́л. 27 А цей подарунок, який моєму пану привезла його служниця, нехай віддадуть юнакам, що йдуть слідом за моїм паном. 28 Прошу, вибач переступ своєї служниці. Єгова обов’язково зміцнить рід мого пана, бо ти ведеш війни Єгови, і впродовж усього свого життя ти не робив нічого поганого. 29 Коли хтось стане переслідувати тебе і посягне на твоє життя, то Єгова, твій Бог, збереже тобі життя, як оберігають дорогоцінності, сховавши їх у торбину. Але життя твоїх ворогів він викине, наче каміння з пращі. 30 Коли Єгова зробить моєму пану все те добро, яке обіцяв, і поставить тебе провідником Ізра́їля, 31 то ти, мій пане, не будеш каятися і жалкувати у своєму серці, що пролив кров даремно, що своєю рукою помстився за себе. Пане мій, коли Єгова обдарує тебе добром, згадай про свою служницю».
32 На це Давид сказав Авігаї́л: «Нехай лине слава Єгові, Богу Ізра́їля, який сьогодні послав тебе мені назустріч. 33 Благословенний твій розум і благословенна ти за те, що стримала мене сьогодні від пролиття крові й від того, щоб я власною рукою помстився за себе. 34 Бо — як живий Єгова, Бог Ізра́їля, який не дав мені заподіяти тобі зло, — якби ти не поспішила мені назустріч, то до ранку в Нава́ла не залишилося б живим жодного чоловіка». 35 Давид прийняв від неї те, що вона привезла, і промовив: «Повертайся з миром додому. Знай, я прислу́хався до твоїх слів і виконаю твоє прохання».
36 Коли Авігаї́л повернулася до Нава́ла, він, наче цар, бенкетував у своєму домі. Нава́л мав хороший настрій і дуже напився. Авігаї́л до світанку нічого йому не говорила. 37 А вранці, коли Нава́л протверезів, дружина про все йому розповіла. Тоді серце Нава́ла завмерло, його самого спаралізувало, і він лежав, наче камінь. 38 Днів через 10 Єгова вразив Нава́ла, і той помер.
39 Як Давид почув, що Нава́л помер, то сказав: «Нехай лине слава Єгові, який виправдав мене, звільнив від ганьби, що її стягнув на мене Нава́л, і стримав мене, свого слугу, щоб я не вчинив зла, а зло Нава́ла Єгова повернув на його ж голову». Потім Давид передав Авігаї́л, що хоче взяти її за дружину. 40 Тож Давидові слуги прийшли до Авігаї́л у Карме́ль і сказали: «Давид послав нас до тебе, бо хоче, щоб ти стала йому дружиною». 41 Вона відразу встала, вклонилася до землі і відповіла: «Твоя служниця готова прислуговувати тобі, мій пане, і мити ноги твоїм слугам». 42 Після цього Авігаї́л швидко зібралася, сіла на осла і в супроводі п’ятьох своїх служниць вирушила з посланцями Давида. І стала вона його дружиною.
43 Давид також взяв собі єзреїльтя́нку Ахіноа́м, і вони обидві були його дружинами.
44 А Сау́л віддав свою дочку Мелхо́лу, дружину Давида, за Лаї́шевого сина Па́лті, що з Галлі́му.
Розділ 26
1 Згодом мешканці Зі́фа прийшли до Сау́ла в Гі́ву і сказали: «Чи ти знаєш, що Давид ховається на пагорбі Хахі́ла, який навпроти Єшимо́ну?» 2 Тож Сау́л вибрав з Ізра́їля 3000 воїнів і вирушив у пустелю Зіф шукати Давида. 3 Сау́л отаборився при дорозі на пагорбі Хахі́ла, що навпроти Єшимо́ну. В той час Давид жив у пустелі, і він почув, що Сау́л прийшов туди за ним. 4 Давид послав розвідників дізнатися, чи це дійсно правда. 5 Потім Давид пішов до місця, де отаборився Сау́л, і подивився, де спав він та начальник його війська Авне́р, син Не́ра. Сау́л лежав посередині обгородженого табору, а довкола нього були його воїни. 6 Тоді Давид запитав хетя́нина Ахімеле́ха і Авіша́я, Йоа́вового брата, сина Церу́ї: «Хто спуститься зі мною в Сау́лів табір?» Авіша́й відповів: «Я спущусь». 7 Тож уночі Давид та Авіша́й пробралися в табір і знайшли Сау́ла, який спав посередині табору, а біля його голови був встромлений у землю спис. Авне́р же та інші воїни лежали довкола нього.
8 Авіша́й сказав Давиду: «Сьогодні Бог віддав ворога у твої руки. Дозволь мені, будь ласка, одним ударом списа прибити його до землі. Мені не доведеться ударяти двічі». 9 Але Давид відказав: «Не кривдь його. Хіба може хтось підняти руку на помазанця Єгови і залишитись непокараним? — 10 та додав: — Як живий Єгова, Єгова сам вразить його, або одного дня він просто помре, або ж піде на війну й загине. 11 З погляду Єгови було б неправильно, якби я підняв руку на помазанця Єгови! Візьмімо спис, що біля його голови, та глек для води і ходімо звідси». 12 Тож Давид взяв спис та глек, що були біля Сау́лової голови, і пішов з Авіша́єм назад. Ніхто їх не бачив, ніхто не помітив, і ніхто не прокинувся. Всі спали, бо Єгова наслав на них глибокий сон. 13 Перейшовши на інший бік, Давид став удалині на вершині гори, так що між ним і табором була немала відстань.
14 Давид закричав до Сау́лових воїнів і до Авне́ра, Не́рового сина: «Авне́ре, ти мене чуєш?» Той відізвався: «Хто це там кричить і непокоїть царя?» 15 Тоді Давид сказав: «Ти що, не чоловік? Тобі ж нема рівних в Ізра́їлі! Чому ти не охороняв свого пана, царя? Бо один воїн приходив убити його. 16 Недобре ти вчинив. Як живий Єгова, ти заслуговуєш смерті за те, що не охороняв свого пана, помазанця Єгови. Озирнись! Де спис і глек, які були біля голови царя?»
17 А Сау́л впізнав Давидів голос і запитав: «Це ти, сину мій, Давиде?» — «Я, пане мій, царю,— відповів Давид 18 і додав: — Чому пан мій переслідує свого слугу? Що я такого зробив? У чому я винен? 19 Прошу тебе, пане мій, царю, вислухай слова твого слуги. Якщо це Єгова підбурив тебе проти мене, то нехай він прийме хлібне приношення від мене, а якщо люди, то хай вони будуть прокляті перед Єговою. Бо сьогодні вони прогнали мене, і я не можу бути разом з народом Єгови, його власністю. Вони ніби сказали: “Іди, служи іншим богам!” 20 Не проливай моєї крові далеко від лиця Єгови. Цар Ізра́їля вийшов шукати блоху, він мовби ганяється за куріпкою в горах».
21 На це Сау́л сказав: «Згрішив я. Сину мій, Давиде, повертайся, я більше не буду тебе кривдити, бо сьогодні ти показав, що моє життя цінне для тебе. Я ж поводився безглуздо і зробив величезну помилку». 22 Тоді Давид промовив: «Ось спис царя. Нехай хтось із юнаків підійде й забере його. 23 Єгова винагородить кожного за його праведність і вірність. Сьогодні Єгова віддав тебе в мої руки, але я не захотів підняти руку на помазанця Єгови. 24 Як твоє життя було цінним для мене, так нехай моє життя буде цінним для Єгови і нехай він врятує мене від усіх нещасть». 25 Сау́л відказав: «Будь благословенний, сину мій, Давиде. Ти обов’язково чинитимеш великі діла і матимеш успіх у тому, що будеш робити». Після цього Давид пішов своєю дорогою, а Сау́л повернувся додому.
Розділ 27
1 Однак Давид сказав у своєму серці: «Колись я таки загину від рук Сау́ла. Тому найліпше мені втекти в край філісти́млян. Тоді Сау́л перестане шукати мене по всьому Ізра́їлю, і я врятуюсь від його рук». 2 Тож Давид і 600 чоловіків, які були з ним, пішли до Ахі́ша, Мао́хового сина, царя Га́та. 3 Давид та його люди зі своїми домашніми залишались у Га́ті в Ахі́ша. З Давидом були дві його дружини: єзреїльтя́нка Ахіноа́м і кармеля́нка Авігаї́л, вдова Нава́ла. 4 Коли Сау́лу донесли, що Давид втік у Гат, він більше не шукав його.
5 Давид сказав Ахі́шу: «Якщо я знайшов ласку у твоїх очах, нехай мені дозволять оселитися в одному з малих міст. Навіщо твоєму слузі жити у тебе в царському місті?» 6 І того дня Ахі́ш віддав йому Цикла́г. Ось чому Цикла́г досі належить царям Юди.
7 Ось скільки часу Давид прожив у краю філісти́млян — рік і чотири місяці. 8 Він виходив зі своїми людьми і чинив набіги на гешуря́н, гірзея́н та амаликітя́н, бо вони жили в краю, що простягався від Тела́му до Шу́ру і вниз до Єгипту. 9 Коли Давид нападав на цей край, то не залишав живими ні чоловіків, ні жінок. Він забирав велику і дрібну худобу, ослів, верблюдів та одяг, після чого повертався до Ахі́ша. 10 Ахі́ш питав: «На які землі ви нападали сьогодні?» А Давид відповідав йому: «На південь Юди», або «На південь краю єрахмеї́лівців», або «На південь краю кенея́н». 11 Давид не залишав ні чоловіків, ні жінок при житті, щоб привести у Гат, бо говорив: «Інакше вони видадуть нас і скажуть: “Ось що зробив Давид”». (Так він чинив увесь час, поки жив у краю філісти́млян.) 12 Ахі́ш вірив Давиду і думав собі: «Ізраїльтяни точно зненавиділи його, і він завжди буде моїм слугою».
Розділ 28
1 У ті дні філісти́мляни зібрали свої війська, щоб воювати з Ізра́їлем. Тоді Ахі́ш сказав Давиду: «Ти, звичайно, розумієш, що ти і твої люди підете зі мною на війну». 2 На це Давид відповів: «Ти краще знаєш, що робити твоєму слузі». Ахі́ш сказав: «Знаю, тому призначу тебе своїм постійним охоронцем».
3 На той час Самуї́л вже помер, і всі ізраїльтяни оплакали його і поховали в його рідному місті Ра́мі. Сау́л усунув з краю віщунів і тих, хто викликав духів.
4 Філісти́мляни зібралися і отаборилися в Шуне́мі. Сау́л також зібрав усіх ізраїльтян й отаборився в Гілбо́а. 5 Побачивши філісти́мський табір, Сау́л злякався, і його серце аж затремтіло від страху. 6 І, хоча він питав Єгову, Єгова не відповідав йому ні в снах, ні через урі́м, ні через пророків. 7 Тоді Сау́л наказав своїм слугам: «Знайдіть мені жінку, яка вміє викликати духів. Я піду до неї і спитаю поради». Слуги сказали: «Така жінка є в Ен-До́рі».
8 Тож Сау́л вдягнув інший одяг, щоб його не впізнали, і разом з двома слугами вночі вирушив до тієї жінки. Він попросив її: «Поворожи мені, будь ласка, і виклич духа того, кого я скажу». 9 Але вона відказала: «Ти ж знаєш, що зробив Сау́л — він усунув з краю всіх віщунів і тих, хто викликає духів. Чому ти ставиш пастку для мене, чому хочеш мене погубити?» 10 Тоді Сау́л присягнув Єговою, сказавши: «Як живий Єгова, на тобі не буде вини за це!» 11 Жінка запитала: «Кого тобі викликати?» — «Виклич Самуї́ла»,— відповів він. 12 Коли жінка побачила «Самуї́ла», вона закричала на весь голос і сказала Сау́лу: «Навіщо ти обманув мене? Ти ж Сау́л!» 13 Цар відповів: «Не бійся! Говори, що бачиш». І жінка сказала: «Я бачу когось, подібного до бога, який виходить із землі».— 14 «Як він виглядає?» — відразу запитав Сау́л. Вона відповіла: «Це старий чоловік, одягнений у безрукавий халат». Сау́л зрозумів, що це «Самуї́л», і, впавши на коліна, вклонився до землі.
15 Тоді «Самуї́л» запитав Сау́ла: «Чому ти непокоїш мене? Навіщо ти мене ви́кликав?» — «У мене велика біда,— відповів Сау́л,— філісти́мляни воюють проти мене, а Бог відвернувся від мене і більше не відповідає ні через пророків, ні у снах. Тому я покликав тебе, аби ти сказав, що мені робити».
16 А «Самуї́л» промовив: «Чому ж ти питаєш мене, якщо Єгова відвернувся від тебе і став твоїм ворогом? 17 Єгова вчинить те, про що передрік через мене: вирве Єгова царство з твоїх рук і віддасть одному з твоїх ближніх — Давиду. 18 Сьогодні Єгова робить тобі все це, бо ти не послухався голосу Єгови і не зробив так, щоб амаликітя́ни відчули на собі його палючий гнів. 19 Єгова віддасть тебе та Ізра́їль у руки філісти́млян, і завтра ти разом зі своїми синами будеш зі мною. Все ізра́їльське військо Єгова також віддасть у руки філісти́млян».
20 Сау́л відразу ж упав на землю, простягнувшись на весь зріст, бо дуже злякався слів «Самуї́ла». Сили залишили його, оскільки він нічого не їв увесь день і всю ніч. 21 Жінка підійшла до Сау́ла і, побачивши, як він налякався, сказала: «Твоя служниця послухалась тебе і, ризикуючи життям, зробила те, про що ти мене просив. 22 А тепер, прошу, послухай свою служницю. Дозволь мені дати тобі шматок хліба, щоб ти поїв. Тоді до тебе повернуться сили, і ти зможеш піти своєю дорогою». 23 Але він відмовився, сказавши: «Я не буду їсти». Та слуги і жінка продовжували вмовляти його, і він послухався їх, підвівся із землі й сів на ліжко. 24 Ця жінка мала вдома відгодоване теля. Вона відразу ж зарізала його і, взявши борошна, замісила тісто та спекла прісний хліб. 25 Потім вона подала все це Сау́лу та його слугам, і вони поїли. Тієї ж ночі вони пішли від неї.
Розділ 29
1 Філісти́мляни зібрали всі свої війська в Афе́ку, ізраїльтяни ж отаборилися біля джерела в Єзреї́лі. 2 Філісти́мські правителі йшли зі своїми сотнями й тисячами, а Давид і його люди йшли позаду них з Ахі́шем. 3 Але князі філісти́млян запитали: «Що ці євреї тут роблять?» Ахі́ш відказав: «Це Давид, слуга ізра́їльського царя Сау́ла. Він зі мною вже рік чи більше, і я не бачив у ньому нічого поганого, відколи він прийшов до мене і аж до цього дня». 4 Та філісти́мські князі розсердилися на нього і сказали: «Відішли цього чоловіка назад. Нехай він повертається в те місце, яке ти йому виділив. Не дозволяй йому іти з нами в бій, щоб він не став воювати проти нас. Чим він ще догодить своєму панові, як не головами наших людей? 5 Хіба не про цього Давида, танцюючи, співали:
“Сау́л убив тисячі ворогів,
а Давид — десятки тисяч”?»
6 Тоді Ахі́ш покликав Давида і сказав: «Як живий Єгова, ти чесна людина, і я хотів би, щоб ти пішов разом з моїм військом на війну. Я не бачив у тобі нічого поганого, відколи ти прийшов до мене і аж до цього дня. Але правителі тобі не довіряють. 7 Тому повертайся назад з миром і не роби нічого, що не сподобається філісти́мським правителям». 8 Однак Давид сказав Ахі́шу: «Що я зробив? Чи ти бачив щось погане у своєму слузі, відколи я прийшов до тебе і аж до цього дня? Чому я не можу піти і воювати з ворогами мого пана, царя?» 9 Ахі́ш відповів: «На мою думку, ти добрий, наче ангел Божий. Але філісти́мські князі сказали: “Не дозволяй йому іти з нами в бій”. 10 Тож рано-вранці, як тільки почне світати, встань зі слугами свого пана, які прийшли з тобою, і повертайся».
11 Отже, Давид та його люди встали вранці й повернулись у філісти́мський край, а філісти́мляни рушили в Єзреї́л.
Розділ 30
1 На третій день Давид зі своїми людьми прийшов до Цикла́га. Тим часом амаликітя́ни вчинили набіг на південні землі й на Цикла́г. Вони напали на місто і спалили його, 2 а жінок та всіх, хто був у ньому,— від малого до великого — захопили в полон. Вони нікого не вбили, але забрали всіх із собою і пішли своєю дорогою. 3 Коли Давид і його люди прийшли до міста, то побачили, що воно спалене, а їхні дружини, сини та доньки забрані в полон. 4 Давид та його люди голосно заплакали. Вони голосили, поки вже не стало сил плакати. 5 У полон забрали також двох дружин Давида, єзреїльтя́нку Ахіноа́м та Авігаї́л, вдову кармеля́нина Нава́ла. 6 Усім людям Давида було дуже гірко через те, що вони втратили синів та дочок. Вони почали говорити про те, щоб каменувати Давида, і це дуже його пригнітило. Але він зміцнився завдяки Єгові, своєму Богу.
7 Тоді Давид сказав священику Евіата́ру, синові Ахімеле́ха: «Прошу тебе, принеси ефо́д». Тож Евіата́р приніс йому ефо́д. 8 Давид запитав Єгову: «Чи погнатися мені за цими грабіжниками? Чи я наздожену їх?» На це Бог відповів: «Женися за ними. Ти обов’язково наздоженеш їх і врятуєш усіх з полону».
9 Давид і 600 чоловіків, які були з ним, відразу ж кинулися в погоню. Коли вони прийшли у долину Бесо́р, то лишили там частину людей. 10 Давид і 400 чоловіків продовжили погоню, а 200 чоловіків, які сильно втомились і не могли перейти долину, залишились.
11 У полі вони знайшли одного єгиптянина і привели його до Давида. Вони дали йому їжі та води, 12 а також шматок пресованих фіг і два круги пресованих родзинок. Коли цей чоловік поїв, до нього повернулися сили, бо він нічого не їв і не пив три дні і три ночі. 13 Давид запитав його: «Чий ти і звідки?» Той відповів: «Я єгиптянин, раб одного амаликітя́нина, але три дні тому я захворів, і мій пан кинув мене. 14 Ми напали на південь краю керетя́н, на землю, яка належить Юді, і на південь Кале́ва, а Цикла́г спалили вогнем». 15 Давид сказав: «Чи ти відведеш мене до цих грабіжників?» Той відповів: «Якщо ти поклянешся Богом, що не вб’єш мене і не віддаси в руки мого пана, то я відведу тебе».
16 І він відвів його до амаликітя́н, а вони, розсіявшись по всьому тому краю, їли, пили та святкували, бо захопили велику здобич у землях філісти́млян і Юди. 17 Давид вигубив їх усіх, вбиваючи від світанку до вечора. Ніхто не врятувався, окрім 400 чоловіків, які втекли на верблюдах. 18 Давид повернув усе, що забрали амаликітя́ни, і врятував двох своїх дружин. 19 Нічого в них не пропало — ні з найдрібнішого, ні з найбільшого. Вони повернули своїх синів і дочок, а також здобич. Давид повернув усе, що забрали амаликітя́ни. 20 Він забрав усю дрібну та велику худобу, і люди погнали її перед своєю худобою. Вони казали: «Це здобич Давида».
21 Після того Давид повернувся до тих 200 чоловіків, які через сильну втому не змогли піти з ним і залишилися в долині Бесо́р. Вони вийшли назустріч Давиду і людям, які були з ним. Підійшовши до них, Давид привітався. 22 Але злі і нікчемні люди з-поміж тих, хто ходив з Давидом, сказали: «Вони не пішли з нами, тому не дамо їм нічого зі здобичі, яку ми повернули. Нехай забирають своїх дружин і синів та йдуть собі». 23 Давид же відповів: «Брати, не робіть так з тим, що дав нам Єгова. Він захистив нас і віддав у наші руки грабіжників, які напали на нас. 24 Хіба вас хтось послухається? Частка того, хто ходив у бій, буде такою самою, як і частка того, хто залишався з речами. Всі отримають свою частку». 25 Відтоді це стало для Ізра́їля постановою і правилом, що діє аж досі.
26 Повернувшись у Цикла́г, Давид послав частину здобичі старійшинам Юди, які були його друзями, і сказав: «Це вам подарунок зі здобичі, яку ми забрали у ворогів Єгови». 27 Давид послав подарунки тим, хто був у Бете́лі, у Рамо́ті, що в Неге́ві, в Ятті́рі, 28 Арое́рі, Сіфмо́ті, Ештемо́а, 29 в Раха́лі, у містах єрахмеї́лівців, у містах кенея́н, 30 у Хо́рмі, Бораша́ні, Ата́ху, 31 у Хевро́ні і в усіх місцях, де він часто бував зі своїми людьми.
Розділ 31
1 Філісти́мляни пішли війною на ізраїльтян, і ті почали втікати від них. Тоді багато людей полягло на горі Гілбо́а. 2 Філісти́мляни гналися по п’ятах за Сау́лом та його синами і вбили Йоната́на, Авінада́ва і Ма́лкі-Шу́а, Сау́лових синів. 3 Довкола Сау́ла розгорівся запеклий бій. У нього попали лучники і важко поранили його. 4 Тоді Сау́л сказав своєму зброєноші: «Витягни меч і простроми мене, інакше прийдуть ці необрізані, простромлять мене і познущаються наді мною». Але зброєноша не хотів цього робити, бо сильно боявся. Тож Сау́л взяв меч і впав на нього. 5 Побачивши, що Сау́л помер, зброєноша й сам упав на меч і теж помер. 6 Так Сау́л, його три сини, зброєноша і всі його люди загинули разом того дня. 7 Коли ізраїльтяни, які були в долині і поблизу Йордану, побачили, що ізра́їльські воїни повтікали, а Сау́л і його сини загинули, то стали покидати свої міста і тікати. Після того філісти́мляни прийшли й оселилися в їхніх містах.
8 Наступного дня, коли філісти́мляни прийшли забирати речі вбитих, то побачили трупи Сау́ла і трьох його синів на горі Гілбо́а. 9 Вони відтяли йому голову, зняли з нього обладунки і послали звістку по цілому філісти́мському краю, щоб оголосити про це в домах своїх божків і сповістити народу. 10 Його обладунки вони поклали в домі Астарти, а тіло повісили на мурі Бет-Ша́на. 11 Коли мешканці Яве́ш-Гілеа́да почули про те, що філісти́мляни зробили з Сау́лом, 12 то всі воїни вирушили до Бет-Ша́на і йшли туди всю ніч. Вони зняли з муру тіла Сау́ла та його синів і, повернувшись у Яве́ш, спалили їх. 13 А їхні кістки вони поховали під тамариском у Яве́ші і постили сім днів.
