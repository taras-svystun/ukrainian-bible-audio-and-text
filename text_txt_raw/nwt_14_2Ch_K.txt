ДРУГА КНИГА ХРОНІК
КОРОТКИЙ ЗМІСТ
Розділ 1
	Соломон просить мудрості (вірші 1–12)
	Соломонове багатство (вірші 13–17)
Розділ 2
	Приготування для будівництва храму (вірші 1–18)
Розділ 3
	Соломон починає будувати храм (вірші 1–7)
	Найсвятіше (вірші 8–14)
	Два мідні стовпи (вірші 15–17)
Розділ 4
	Жертовник, море, умивальниці (вірші 1–6)
	Свічники, столи і подвір’я (вірші 7–11а)
	Речі для храму виготовлено (вірші 11б–22)
Розділ 5
	Приготування для присвячення храму (вірші 1–14)
		Ковчег заносять у храм (вірші 2–10)
Розділ 6
	Соломон звертається до народу (вірші 1–11)
	Молитва присвячення (вірші 12–42)
Розділ 7
	Слава Єгови наповнює храм (вірші 1–3)
	Церемонія присвячення (вірші 4–10)
	Єгова з’являється Соломону (вірші 11–22)
Розділ 8
	Інші будівельні проекти Соломона (вірші 1–11)
	Поклоніння у храмі організовано (вірші 12–16)
	Кораблі Соломона (вірші 17,18)
Розділ 9
	Візит цариці Шеви (вірші 1–12)
	Соломонове багатство (вірші 13–28)
	Смерть Соломона (вірші 29–31)
Розділ 10
	Ізраїль проти Реговоама (вірші 1–19)
Розділ 11
	Царювання Реговоама (вірші 1–12)
	Вірні левіти переходять в Юду (вірші 13–17)
	Сім’я Реговоама (вірші 18–23)
Розділ 12
	Шішак нападає на Єрусалим (вірші 1–12)
	Кінець правління Реговоама (вірші 13–16)
Розділ 13
	Авія, цар Юди (вірші 1–22)
		Авія перемагає Єровоама (вірші 3–20)
Розділ 14
	Смерть Авії (вірш 1)
	Аса, цар Юди (вірші 2–8)
	Аса перемагає 1000000 ефіопів (вірші 9–15)
Розділ 15
	Реформи Аси (вірші 1–19)
Розділ 16
	Договір Аси з Сирією (вірші 1–6)
	Ханані докоряє Асі (вірші 7–10)
	Смерть Аси (вірші 11–14)
Розділ 17
	Йосафат, цар Юди (вірші 1–6)
	Організовує навчання (вірші 7–9)
	Військова сила Йосафата (вірші 10–19)
Розділ 18
	Союз Йосафата з Ахавом (вірші 1–11)
	Михая передрікає поразку (вірші 12–27)
	Ахав гине в Рамот-Гілеаді (вірші 28–34)
Розділ 19
	Єгу докоряє Йосафату (вірші 1–3)
	Реформи Йосафата (вірші 4–11)
Розділ 20
	Сусідні народи йдуть на Юду (вірші 1–4)
	Йосафат молиться про допомогу (вірші 5–13)
	Відповідь Єгови (вірші 14–19)
	Юда чудом врятована (вірші 20–30)
	Кінець правління Йосафата (вірші 31–37)
Розділ 21
	Єгорам, цар Юди (вірші 1–11)
	Лист від Іллі (вірші 12–15)
	Трагічний кінець Єгорама (вірші 16–20)
Розділ 22
	Ахазія, цар Юди (вірші 1–9)
	Аталія захоплює трон (вірші 10–12)
Розділ 23
	Втручання Єгояди; Єгоаша роблять царем (вірші 1–11)
	Аталію вбивають (вірші 12–15)
	Реформи Єгояди (вірші 16–21)
Розділ 24
	Правління Єгоаша (вірші 1–3)
	Єгоаш відновлює храм (вірші 4–14)
	Відступництво Єгоаша (вірші 15–22)
	Єгоаша вбивають (вірші 23–27)
Розділ 25
	Амація, цар Юди (вірші 1–4)
	Війна з Едомом (вірші 5–13)
	Ідолопоклонство Амації (вірші 14–16)
	Війна з Єгоашем, царем Ізраїля (вірші 17–24)
	Смерть Амації (вірші 25–28)
Розділ 26
	Уззія, цар Юди (вірші 1–5)
	Воєнні подвиги Уззії (вірші 6–15)
	Гордого Уззію вражає проказа (вірші 16–21)
	Смерть Уззії (вірші 22,23)
Розділ 27
	Йотам, цар Юди (вірші 1–9)
Розділ 28
	Ахаз, цар Юди (вірші 1–4)
	Ізраїль і Сирія перемагають Юду (вірші 5–8)
	Одед застерігає Ізраїль (вірші 9–15)
	Юда упокоряється (вірші 16–19)
	Ідолопоклонство Ахаза; його смерть (вірші 20–27)
Розділ 29
	Єзекія, цар Юди (вірші 1,2)
	Реформи Єзекії (вірші 3–11)
	Храм очищено (вірші 12–19)
	Відновлено служіння у храмі (вірші 20–36)
Розділ 30
	Єзекія відзначає Пасху (вірші 1–27)
Розділ 31
	Єзекія викорінює відступництво (вірш 1)
	Належна турбота про священиків і левітів (вірші 2–21)
Розділ 32
	Сінаххеріб погрожує Єрусалиму (вірші 1–8)
	Сінаххеріб зневажає Єгову (вірші 9–19)
	Ангел вражає ассирійське військо (вірші 20–23)
	Хвороба Єзекії та його пиха (вірші 24–26)
	Досягнення Єзекії і його смерть (вірші 27–33)
Розділ 33
	Манасія, цар Юди (вірші 1–9)
	Манасія розкаюється у гріхах (вірші 10–17)
	Смерть Манасії (вірші 18–20)
	Амон, цар Юди (вірші 21–25)
Розділ 34
	Йосія, цар Юди (вірші 1,2)
	Реформи Йосії (вірші 3–13)
	Знайдено книгу Закону (вірші 14–21)
	Хулда передрікає лихо (вірші 22–28)
	Йосія читає книгу народові (вірші 29–33)
Розділ 35
	Небувала Пасха (вірші 1–19)
	Фараон Нехо вбиває Йосію (вірші 20–27)
Розділ 36
	Єгоахаз, цар Юди (вірші 1–3)
	Єгояким, цар Юди (вірші 4–8)
	Єгояхін, цар Юди (вірші 9,10)
	Седекія, цар Юди (вірші 11–14)
	Знищення Єрусалима (вірші 15–21)
	Кір наказує відбудувати храм (вірші 22,23)
Кінець короткого змісту
Розділ 1
1 Соломон, син Давида, зміцнювався у своїй царській владі, і його Бог Єгова був з ним та дуже звеличив його.
2 І зібрав Соломон увесь Ізра́їль, начальників над тисячами і над сотнями, суддів та всіх Ізра́їлевих провідників, які були головами родів. 3 Потім Соломон разом з цілим збором пішов на узвишшя в Гіво́ні, бо саме там був намет зборів правдивого Бога — намет, який Мойсей, слуга Єгови, зробив у пустелі. 4 А ковчег правдивого Бога Давид переніс з Кір’я́т-Єари́ма в Єрусалим, у намет, який для цього приготував. 5 Але мідний жертовник, який зробив Бецале́ль, син У́рі, сина Ху́ра, стояв перед святим наметом Єгови. І Соломон та весь збір приходили, щоб молитися перед жертовником. 6 На цьому мідному жертовнику, який стояв перед наметом зборів, Соломон склав 1000 цілопалень перед лицем Єгови.
7 Тієї ночі Бог з’явився Соломону і сказав: «Проси в мене, чого тільки забажаєш». 8 Соломон відповів Богові: «Ти виявляв велику віддану любов моєму батькові Давиду і зробив мене царем замість нього. 9 А тепер, Боже Єгово, хай виконається обіцянка, яку ти дав моєму батькові Давиду, адже ти зробив мене царем над народом, що такий численний, мов порошинки на землі. 10 Тож дай мені мудрості і знання, щоб вести народ цей. Бо як я сам зможу судити твій великий народ?»
11 Тоді Бог сказав Соломону: «За те, що саме таке бажання було у твоєму серці і ти не просив ні багатства, ні майна, ні слави, ні смерті тих, хто ненавидить тебе, ні довгого життя, а просив мудрості і знання, щоб судити мій народ, над яким я зробив тебе царем, 12 я дам тобі не лише мудрість і знання, але й багатство, майно і славу, яких не мав жоден цар до тебе і не матиме жоден цар після тебе».
13 Соломон повернувся з узвишшя в Гіво́ні, де стояв намет зборів, до Єрусалима і далі царював над Ізра́їлем. 14 І Соломон набував дедалі більше колісниць та коней. Він мав 1400 колісниць і 12000 коней, яких тримав у містах для колісниць та у себе в Єрусалимі. 15 Цар нагромадив стільки срібла й золота в Єрусалимі, що його було як каміння, і стільки кедрового дерева, що його було як сикоморів у Шефе́лі. 16 Коней Соломону привозили з Єгипту. Царські купці купували табуни коней за встановленою ціною. 17 Колісницю доставляли з Єгипту за 600 ше́келів срібла, а коня — за 150. Царські купці продавали їх усім хетя́нським і сирійським царям.
Розділ 2
1 Соломон наказав збудувати дім для імені Єгови та царський дім для себе. 2 Він вибрав 70000 різноробів, 80000 каменярів, які мали витісувати каміння в горах, і призначив над ними 3600 наглядачів. 3 Крім того, Соломон передав тирському царю Хіра́му такі слова: «Моєму батькові Давиду ти відправляв кедрове дерево, щоб він побудував собі дім. Зроби те саме для мене. 4 Я збираюсь побудувати дім для імені Єгови, мого Бога, та освятити цей дім для нього, щоб перед його лицем спалювати пахучий фіміам, постійно класти у стоси хліби та приносити цілопалення зранку і ввечері, в суботи, в новомісяччя і у свята для нашого Бога Єгови. Це постанова для Ізра́їля на віки. 5 Дім, який я хочу побудувати, має бути величний, адже наш Бог — величніший за всіх богів. 6 Хто в стані збудувати йому дім? Навіть небо і небо небес не можуть вмістити його. Хто я, щоб побудувати для нього дім? Я побудую цей дім хіба що для приношень, які будуть димитися перед його лицем. 7 Тож пришли мені майстра, який вміє працювати з золотом, сріблом, міддю, залізом, пурпурною вовною, темно-червоною і синьою пряжею і який вміє різьбити візерунки. Він працюватиме в Юді та в Єрусалимі разом з майстрами, яких призначив мій батько Давид. 8 Також пришли мені з Ліва́ну кедрове, ялівцеве і сандалове дерево, бо я знаю, що твої слуги вміють зрубувати ліва́нські дерева. Мої слуги будуть працювати разом з твоїми, 9 щоб заготовити багато деревини, адже дім, який я збираюсь побудувати, має бути надзвичайно величний. 10 Твоїм слугам, які зрубують дерева, я дам харчі: 20000 ко́рів пшениці, 20000 ко́рів ячменю, 20000 ба́тів вина і 20000 ба́тів олії».
11 Тирський цар Хіра́м відповів Соломону в листі: «Єгова любить свій народ, тому й зробив тебе царем». 12 Також Хіра́м сказав: «Нехай лине хвала Єгові, Богу Ізра́їля, Творцю неба і землі, бо він дав царю Давиду мудрого і розсудливого сина, наділеного розумінням, який побудує дім для Єгови і царський дім. 13 Я посилаю до тебе Хіра́м-Аві́, вмілого майстра, наділеного розумінням. 14 Його мати з нащадків Да́на, а батько — тиря́нин. Він має досвід у роботі з золотом, сріблом, міддю, залізом, камінням, деревом, пурпурною вовною, темно-червоною та синьою пряжею і тонкою тканиною, а також вміє різьбити будь-які візерунки і може зробити все, що йому доручено. Він буде працювати разом з твоїми майстрами і з майстрами мого пана Давида, твого батька. 15 А пшеницю і ячмінь, олію та вино, які пообіцяв дати мій пан, хай він пришле своїм слугам. 16 Ми нарубаємо в Ліва́ні стільки дерев, скільки тобі потрібно, зв’яжемо їх у плоти і переправимо морем до Йо́ппії, а ти забереш їх до Єрусалима».
17 Потім Соломон перерахував усіх чоловіків, які були чужинцями в Ізра́їлевому краї, як це зробив колись його батько Давид, і було їх 153600 чоловіків. 18 З них 70000 він призначив різноробами, 80000 — каменярами в горах, а 3600 поставив наглядачами, які мали стежити за тим, щоб люди працювали.
Розділ 3
1 І почав Соломон будувати дім Єгови в Єрусалимі, на горі Мо́рія, де Єгова з’явився його батькові Давиду, на току євусея́нина Орна́на, на місці, яке приготував Давид. 2 Соломон почав будівництво другого дня другого місяця у четвертий рік свого царювання. 3 Для дому правдивого Бога він заклав фундамент, який був 60 ліктів завдовжки і 20 ліктів завширшки у старих ліктях. 4 Спереду дому був притвор, довжина якого становила 20 ліктів (стільки, скільки ширина дому), а висота — 120. Соломон покрив його зсередини чистим золотом. 5 Велику кімнату він виклав ялівцевим деревом, після чого покрив найліпшим золотом і прикрасив зображеннями пальм та ланцюгами. 6 Також він прикрасив дім дорогоцінним камінням. Золото, яке він використовував, було з Парваї́му. 7 Він покрив золотом дім: крокви, пороги, стіни і двері та вирізьбив на стінах херувимів.
8 Він також зробив відділ за назвою Найсвятіше, довжина якого становила 20 ліктів (стільки, скільки ширина дому), а ширина — 20 ліктів. Він покрив його найліпшим золотом, і на це пішло 600 талантів золота. 9 Вага золота, яке пішло на цвяхи, становила 50 ше́келів. Золотом були покриті й верхні кімнати.
10 У відділі за назвою Найсвятіше він зробив дві скульптури херувимів і покрив їх золотом. 11 Загальна довжина крил херувимів була 20 ліктів. Одне крило першого херувима, завдовжки 5 ліктів, торкалося стіни, а друге крило, теж завдовжки 5 ліктів, торкалося крила другого херувима. 12 Одним крилом, завдовжки 5 ліктів, другий херувим торкався стіни, а другим крилом, теж завдовжки 5 ліктів,— крила́ першого херувима. 13 Отже, загальна довжина простягнутих крил херувимів була 20 ліктів. Херувими стояли на ногах, лицем досередини.
14 Також він зробив завісу з тонкої тканини, з синьої пряжі, пурпурної вовни і темно-червоної пряжі та вишив на ній херувимів.
15 Потім він зробив два стовпи з капітелями, які мали стояти перед домом. Їхня довжина становила 35 ліктів, а висота кожної капітелі була 5 ліктів. 16 Ще він зробив ланцюги і прикрасив ними, як намистом, верхню частину стовпів. Крім того, він зробив 100 гранатів та причепив їх до ланцюгів. 17 Ці стовпи він поставив перед храмом: один з правого боку, а другий з лівого. Правий стовп він назвав Яхі́н, а лівий — Боа́з.
Розділ 4
1 Після того він зробив мідний жертовник 20 ліктів завдовжки, 20 ліктів завширшки і 10 ліктів заввишки.
2 Також він зробив кругле море, вилите з металу, яке мало 10 ліктів від одного краю до іншого. Воно було 5 ліктів заввишки, а його окружність — 30 ліктів. 3 Нижче від краю моря, по всій його окружності, був візерунок у вигляді диких гарбузів, по 10 гарбузів на лікоть. Дикі гарбузи йшли у два ряди і були суцільнолиті з морем. 4 Море стояло на 12 биках: 3 бики дивились на північ, 3 на захід, 3 на південь, і 3 на схід. Море стояло на биках, і всі вони були повернені задом досередини. 5 Завтовшки море було в долоню, і його край був як край чаші, у вигляді лілії. Воно могло вмістити 3000 ба́тів.
6 Він також зробив 10 умивальниць і поставив 5 з правого боку і 5 з лівого. Водою з умивальниць мили те, що приносилось у цілопалення. А водою з моря милися священики.
7 Потім він зробив за вказівками 10 золотих світильників і поставив їх у храмі: 5 з правого боку і 5 з лівого.
8 Крім того, він зробив 10 столів і поставив їх у храмі: 5 з правого боку і 5 з лівого. Також він зробив 100 золотих чаш.
9 Тоді він зробив подвір’я священиків, велике подвір’я та брами для цього подвір’я і покрив їх міддю. 10 А море він поставив з правого боку, на південному сході.
11 Хіра́м зробив теж казанки для попелу, лопатки і чаші.
І закінчив Хіра́м роботу, пов’язану з домом правдивого Бога, яку виконував для царя Соломона. 12 Він зробив два стовпи з чашоподібними капітелями; дві сітки, які прикрашали дві чашоподібні капітелі на стовпах; 13 зробив 400 гранатів для двох сіток, по два ряди гранатів на кожну сітку, щоб покрити дві чашоподібні капітелі на стовпах; 14 10 візків і 10 умивальниць, що були на цих візках; 15 море і 12 биків, на яких воно стояло; 16 казанки для попелу, лопатки і виделки та інше приладдя. І все це, що Хіра́м-Аві́в зробив цареві Соломону для дому Єгови, було з відполірованої міді. 17 Цар вилив усі ці речі в глинистому ґрунті у Йорданській окрузі, між Сукко́том і Цере́дою. 18 Тож цар Соломон зробив дуже багато речей, і невідомо, скільки міді пішло на все це.
19 Соломон зробив усе приладдя для дому правдивого Бога, золотий жертовник, столи для хлібів представлення, 20 світильники і каганці з чистого золота, які мали горіти перед внутрішньою кімнатою згідно з вимогами; 21 квіти, каганці та щипці — усе з золота, з найчистішого золота; 22 гасила, чаші, кухлі та посудини для жару — з чистого золота. Також він зробив золоті двері дому — внутрішні двері в Найсвятіше і двері в дім храму.
Розділ 5
1 Так Соломон закінчив усю роботу, яку повинен був зробити для дому Єгови. Після цього Соломон приніс речі, які освятив його батько Давид, та поклав срібло, золото і всі вироби у скарбниці дому правдивого Бога. 2 Тоді Соломон зібрав у Єрусалимі старійшин Ізра́їля, всіх голів племен і провідників Ізра́їлевих родів, щоб перенести ковчег угоди Єгови з Давидового міста, тобто з Сіону. 3 Усі ізраїльтяни прийшли до царя на свято, яке відбувалося в сьомому місяці.
4 І, коли прийшли всі старійшини Ізра́їля, левіти взяли ковчег і понесли. 5 Вони принесли ковчег, намет зборів і всі святі речі, які були в наметі. Усе це принесли священики і левіти. 6 А цар Соломон і вся Ізра́їлева громада, що зібралася з ним, стояли перед ковчегом. Вони складали в жертву так багато овець і биків, що їх неможливо було злічити. 7 Потім священики занесли ковчег угоди Єгови у внутрішню кімнату дому, в Найсвятіше, і поставили його там, де він мав стояти,— під крилами херувимів. 8 Крила херувимів були простягнуті над місцем, де стояв ковчег, і прикривали зверху ковчег та його держаки. 9 Держаки були такі довгі, що їхні кінці було видно зі Святого, що перед внутрішньою кімнатою, але ззовні їх не було видно; вони там і досі. 10 У ковчезі не було нічого, крім двох таблиць, які Мойсей поклав туди біля Хори́ву, коли Єгова уклав угоду з ізра́їльським народом після його виходу з Єгипту.
11 І священики вийшли зі святого місця. (Усі священики, які там були, освятились, незалежно від того, до якої групи належали.) 12 Зі східного боку жертовника стояли левіти-співаки з груп Аса́фа, Гема́на, Єдуту́на, їхніх синів та їхніх братів. На них був одяг з тонкої тканини, а в руках вони тримали кимвали, ліри та арфи. Поруч з ними стояли 120 священиків, які сурмили в сурми. 13 І як тільки звуки сурем та голоси співаків зазвучали в унісон та залунала подяка і хвала Єгові, як тільки під звуки сурем, кимвалів та інших музичних інструментів співаки заспівали, вихваляючи Єгову, «бо він добрий, його віддана любов вічна», то дім Єгови наповнився хмарою. 14 Через цю хмару священики не могли стояти там і виконувати служіння, бо слава Єгови, правдивого Бога, наповнила його дім.
Розділ 6
1 Тоді Соломон сказав: «Єгово, ти говорив, що перебуватимеш в густій темряві. 2 Я ж побудував для тебе величний дім — місце, де ти житимеш вічно».
3 Потім цар повернувся до Ізра́їлевого збору і почав благословляти його, а весь збір тим часом стояв. 4 І цар промовив: «Нехай лине хвала Єгові, Ізра́їлевому Богу, який своїми устами дав обіцянку моєму батькові Давиду і власною рукою виконав її. Він сказав: 5 “З того дня, коли я вивів свій народ з єгипетського краю, в жодному з ізра́їльських племен я не вибрав міста, щоб побудувати в ньому дім для свого імені, і не вибрав чоловіка, який би став провідником мого народу Ізра́їля. 6 Але тепер я вибрав Єрусалим, щоб там перебувало моє ім’я. Також я вибрав Давида, щоб він був провідником мого народу Ізра́їля”. 7 Мій батько Давид від усього серця хотів побудувати дім для імені Єгови, Ізра́їлевого Бога. 8 Та Єгова сказав моєму батькові Давиду: “Ти всім серцем хотів побудувати дім для мого імені,— і добре, що у твоєму серці було таке бажання,— 9 але ти не побудуєш цього дому. Твій син, який народиться в тебе, побудує дім для мого імені”. 10 І Єгова дотримався своєї обіцянки, бо я став наступником мого батька Давида і сів на трон Ізра́їля, як Єгова й обіцяв. Крім того, я побудував дім для імені Єгови, Ізра́їлевого Бога, 11 та поставив там ковчег, де зберігається угода, яку Єгова уклав з ізра́їльським народом».
12 Після того Соломон став навпроти жертовника Єгови перед усім Ізра́їлевим збором і простягнув руки до неба. 13 (Цар стояв на мідному помості, який раніше зробив і поставив посеред подвір’я. Поміст був 5 ліктів завдовжки, 5 ліктів завширшки і 3 лікті заввишки.) Соломон став навколішки перед усім Ізра́їлевим збором, простягнув руки до неба 14 і сказав: «О Єгово, Боже Ізра́їля, немає такого Бога, як ти, ні на небі, ні на землі! Ти дотримуєшся угоди та виявляєш віддану любов своїм слугам, які служать тобі всім серцем. 15 Ти дотримався обіцянки, яку дав моєму батькові, твоєму слузі Давиду. Ти дав обіцянку своїми устами і сьогодні виконав її власною рукою. 16 Тепер же, Єгово, Боже Ізра́їля, зроби те, що ти пообіцяв своєму слузі Давиду, моєму батькові: “Якщо твої сини зважатимуть на свої дороги і будуть жити за моїм законом, як це робив ти, то хтось із твоїх нащадків завжди сидітиме на троні Ізра́їля”. 17 Єгово, Боже Ізра́їля, хай виконається обіцянка, яку ти дав своєму слузі Давиду.
18 Чи Бог справді житиме з людьми на землі? Якщо саме небо, якщо небо небес не може тебе вмістити, то що вже казати про дім, який я збудував! 19 Боже мій, Єгово, зверни увагу на молитву свого слуги і на його прохання про ласку, вислухай благання про допомогу і молитву, з якою твій слуга звертається до тебе. 20 Нехай твої очі день і ніч дивляться на цей дім — місце, про яке ти сказав, що в ньому перебуватиме твоє ім’я. Почуй молитву, з якою твій слуга звертається, ставши лицем до цього дому. 21 Вислухай свого слугу і свій народ Ізра́їль, коли вони будуть у молитві благати про допомогу, обернувшись лицем до цього дому. Почуй з неба, своєї оселі, почуй і прости.
22 Якщо якась людина згрішить проти свого ближнього і з неї візьмуть клятву та зобов’яжуть її цією клятвою, а вона, будучи під клятвою, прийде і стане перед твоїм жертовником у цьому домі, 23 то почуй з неба і розсуди своїх слуг: відплати неправедному і оберни його вчинки проти нього самого, а праведного проголоси невинним і винагороди за його праведність.
24 Якщо твій народ Ізра́їль буде грішити проти тебе, і через це його розіб’ють вороги, але він навернеться і буде прославляти твоє ім’я, буде молитись у цьому домі та благати тебе про ласку, 25 то почуй з неба і прости гріх свого народу Ізра́їля, поверни цих людей до краю, який ти дав їм та їхнім прабатькам.
26 Коли вони будуть грішити проти тебе, і через це закриється небо та не буде дощу, і коли вони будуть молитися, ставши лицем до цього дому, будуть прославляти твоє ім’я та перестануть грішити після того, як ти їх впокориш, 27 то почуй з неба і прости гріх своїх слуг, свого народу Ізра́їля. Настав їх на добру дорогу, якою вони мають ходити, і пошли дощ на свій край, який ти дав у спадщину своєму народові.
28 Якщо край вразить голод або пошесть, палючий вітер або цвіль, якщо налетять рої сарани, якщо ненажерлива сарана поїдатиме все на своєму шляху, якщо ворог візьме в облогу якесь із міст цього краю, якщо будь-яка інша кара чи хвороба спаде на цей народ 29 і цілий твій народ Ізра́їль чи навіть одна людина звернеться до тебе з якоюсь молитвою чи проханням про ласку (бо кожен знає своє горе і свій біль) та простягне руки в напрямку до цього дому, 30 то почуй з неба, твоєї оселі, прости і відплати кожному за його вчинками, бо ти знаєш серце кожного, ти єдиний знаєш людське серце. 31 Тоді вони будуть боятися тебе і ходити твоїми дорогами весь час, поки житимуть у краю, який ти дав нашим прабатькам.
32 Також якщо чужинець, який не належить до твого народу Ізра́їля, почує про твоє величне ім’я і про великі діла, які ти здійснив могутньою рукою, і прийде з далекого краю та помолиться, ставши лицем до цього дому, 33 то почуй з неба, твоєї оселі, і зроби все, що він попросить, щоб усі народи на землі знали твоє ім’я і боялися тебе, як боїться твій народ Ізра́їль, і щоб вони знали, що дім, який я побудував, названий твоїм іменем.
34 Якщо твій народ піде на війну з ворогами шляхом, яким ти його пошлеш, і помолиться до тебе, ставши лицем до міста, яке ти вибрав, і до дому, який я збудував для твого імені, 35 то почуй з неба його молитву і прохання про ласку та поведися з ним справедливо.
36 Якщо твій народ згрішить проти тебе (адже немає людини, яка б не грішила), і ти розгніваєшся на нього та віддаси його в руку ворога, а той забере його в неволю до краю далекого чи близького, 37 і якщо в краю своєї неволі він, опам’ятавшись, повернеться до тебе і буде благати про ласку та скаже: “Ми грішили, чинили зло і поводилися негідно”, 38 і якщо твій народ навернеться до тебе всім серцем і всією душею в краю, куди вороги забрали його в неволю, та помолиться, повернувшись у напрямку до краю, який ти дав їхнім прабатькам, до міста, що ти вибрав, і до дому, який я побудував для твого імені, 39 то почуй з неба, твоєї оселі, його молитву і прохання про ласку, поведися зі своїм народом справедливо і прости його гріх проти тебе.
40 Боже мій, хай твої очі будуть відкриті і вуха твої хай будуть уважні до молитов, з якими звертатимуться у цьому місці. 41 Боже Єгово, прийди до місця свого відпочинку, ти і ковчег твоєї сили. Боже Єгово, нехай твої священики показують, що ти даєш спасіння, і хай твої віддані слуги тішаться твоєю великодушністю. 42 Єгово, Боже, не відкидай свого помазанця. Пам’ятай про віддану любов, яку ти виявив своєму слузі Давиду».
Розділ 7
1 Як тільки Соломон закінчив молитися, з неба зійшов вогонь і пожер цілопалення та інші жертви, і слава Єгови наповнила дім. 2 Священики не могли увійти в дім Єгови, бо слава Єгови наповнила дім Єгови. 3 Коли всі ізраїльтяни, які стояли на брукованому подвір’ї, побачили, що зійшов вогонь і над домом з’явилася слава Єгови, то впали на коліна, вклонились обличчям до землі й стали дякувати Єгові, «бо він добрий, його віддана любов вічна».
4 Цар і весь народ склали жертви перед лицем Єгови. 5 Цар Соломон приніс у жертву 22000 биків і 120000 овець. Тож цар і весь народ присвятили дім правдивого Бога. 6 Священики стояли на своїх місцях, і поряд стояли левіти з музичними інструментами, під супровід яких співали Єгові. (Цар Давид зробив ці інструменти для того, щоб дякувати Єгові, коли віддаватиме хвалу Богові разом з ними, «бо його віддана любов вічна».) Священики голосно сурмили перед ними в сурми, а всі ізраїльтяни стояли.
7 Після цього Соломон освятив середню частину подвір’я, що перед домом Єгови, щоб скласти там цілопалення і жир мирних жертв, бо всі ці жертви — цілопалення, хлібні приношення і жир — не вміщались на мідному жертовнику, який зробив Соломон. 8 І влаштував Соломон свято, яке тривало сім днів. На це свято зібрався весь Ізра́їль — величезний збір людей, які населяли землі від Ле́во-Хама́та аж до Єгипетської долини. 9 Восьмого дня вони мали урочисте зібрання, бо сім днів тривало присвячення жертовника і ще сім днів — свято. 10 А 23-го дня сьомого місяця Соломон відпустив людей додому. Вони тішились і раділи у своєму серці, що Єгова виявив таку великодушність Давидові, Соломону і своєму народу Ізра́їлю.
11 Отже, Соломон закінчив будувати дім Єгови та царський дім. Йому вдалося виконати все, що він задумав у серці зробити для дому Єгови і для власного дому. 12 Тоді Єгова з’явився Соломону вночі та сказав: «Я почув твою молитву і вибрав це місце, щоб воно стало моїм домом, в якому будуть приносити жертви. 13 Коли я закрию небо, і не буде дощу, коли пошлю сарану, і вона поїсть усі рослини в краю, коли я пошлю пошесть на свій народ, 14 і народ, що називається моїм іменем, упокориться і буде молитися, буде шукати моєї ласки і покине свою неправедну дорогу, то я почую з неба, прощу його гріх і зцілю цей край. 15 Мої очі будуть відкриті, і вуха будуть уважні до молитов, з якими звертатимуться у цьому місці. 16 Я вибрав і освятив цей дім, щоб моє ім’я перебувало в ньому повіки. Мої очі і моє серце будуть там завжди.
17 Якщо ти служитимеш мені, як твій батько Давид, і будеш дотримуватись усього, що я тобі наказав, якщо будеш виконувати мої постанови і присуди, 18 то я міцно поставлю твій царський трон і дотримаюсь угоди, яку уклав з твоїм батьком Давидом, кажучи: “Хтось із твоїх нащадків завжди буде правити Ізра́їлем”. 19 Але якщо ви відвернетесь від мене і відкинете мої постанови та заповіді, якщо почнете служити та вклонятися іншим богам, 20 то я викореню вас з краю, який вам дав, а дім, що я освятив для свого імені, відкину з-перед моїх очей. Я зроблю його посміховищем, і всі народи глузуватимуть з нього. 21 Цей дім обернеться на купу руїн, і кожен, хто проходитиме повз нього, остовпіє від здивування і запитає: “За що Єгова зробив таке цьому краю і цьому дому?” 22 У відповідь йому скажуть: “За те, що вони покинули Єгову, Бога своїх прабатьків, який вивів їх з єгипетського краю, і вибрали собі інших богів, почали вклонятися та служити їм. Саме тому він навів на них усе це лихо”».
Розділ 8
1 Соломон побудував дім Єгови і власний дім за 20 років, 2 а потім відбудував міста, які дав йому Хіра́м, і поселив там ізраїльтян. 3 Після того Соломон пішов і захопив Хама́т-Цо́ву. 4 Він укріпив Тадмо́р, що в пустелі, і всі міста для зберігання запасів, які раніше побудував у Хама́ті. 5 Крім того, Соломон зміцнив Верхній Бет-Хоро́н і Нижній Бет-Хоро́н, укріплені міста з мурами, брамами і засувами, 6 Ваала́т, всі свої міста для зберігання запасів, всі міста для колісниць і міста для вершників. Також він побудував усе, що хотів побудувати в Єрусалимі, на Ліва́ні та в усьому краю свого панування.
7 А всіх неізраїльтян, всіх, хто залишився з хетя́н, аморея́н, періззея́н, хіввея́н і євусея́н, — 8 тобто їхніх нащадків, які залишились у краю і яких ізраїльтяни не знищили, — Соломон змусив до підневільної праці, і так є аж донині. 9 Але нікого з ізраїльтян Соломон не зробив рабами, щоб вони працювали на нього. Вони були воїнами, начальниками його помічників і начальниками візників та вершників. 10 Цар Соломон мав 250 начальників над урядниками; ці начальники наглядали за робітниками.
11 Соломон переселив фараонову дочку з Давидового міста в дім, який збудував для неї. Він сказав: «Хоча вона моя дружина, але не має права жити в домі Давида, Ізра́їлевого царя, бо ті місця, куди приносили ковчег Єгови,— святі».
12 Тоді на жертовнику Єгови, який Соломон побудував перед притвором, він почав складати цілопалення для Єгови. 13 Він приносив жертви, які за наказом Мойсея треба було приносити щодня, щосуботи, в новомісяччя і тричі на рік у визначені свята — на Свято прісного хліба, Свято тижнів і Свято наметів. 14 За розпорядком свого батька Давида, Соломон призначив групи священиків, щоб вони виконували служіння. Крім того, він призначив левітів на їхні місця, щоб вони кожен день вихваляли Бога і служили перед священиками, згідно з установленим порядком, а також групи вартових на різних входах, бо саме так наказав Давид, Божий чоловік. 15 Наказ, який цар дав священикам і левітам про комори і різні справи, був точно виконаний. 16 Тож усе, що Соломон мав зробити,— від закладення фундаменту дому Єгови аж до закінчення будівництва дому — було добре організовано, і дім Єгови був завершений.
17 Тоді Соломон вирушив до Еціо́н-Геве́ру та Ело́ту, що на березі моря, в едо́мському краї. 18 А Хіра́м посилав до Соломона кораблі (робив він це через своїх слуг), а також досвідчених моряків. І коли вони зі слугами Соломона плавали в Офі́р, то щоразу привозили звідти царю Соломону 450 талантів золота.
Розділ 9
1 Про славу Соломона почула цариця Ше́ви і прийшла в Єрусалим, щоб поставити йому складні запитання і тим випробувати його. Вона прийшла у супроводі багатьох придворних і привезла на верблюдах бальзам, дорогоцінне каміння і дуже багато золота. Прибувши до Соломона, цариця почала розмовляти з ним про все, що було в неї на серці. 2 Соломон відповів на всі її запитання, і для царя не було нічого надто складного, чого він не міг би їй пояснити.
3 Коли цариця Ше́ви побачила мудрість Соломона і дім, який він збудував, 4 коли побачила страви на його столі і те, як сидять його наближені, як прислуговують слуги за столом і як вони одягнені, коли побачила його чашників та їхнє вбрання, а також які цілопалення він приносить у домі Єгови, то в неї просто перехопило подих. 5 Тоді цариця сказала Соломону: «Те, що я чула у своєму краї про твої досягнення і мудрість,— усе це правда! 6 Я не вірила в те, що говорять, поки не прийшла і не побачила все на власні очі. Тепер я розумію, що мені не розказали й половини про твою велику мудрість. Ти значно перевершив усе, що я чула. 7 Щасливий твій народ, щасливі твої слуги, які завжди біля тебе і можуть слухати твою мудрість! 8 Нехай лине хвала твоєму Богу Єгові, якому було до вподоби посадити тебе на свій трон та зробити царем для Єгови, Бога твого. Твій Бог любить Ізра́їль і хоче, аби він існував вічно. Тому Бог поставив тебе царем, щоб ти приймав справедливі й праведні рішення».
9 Потім вона дала царю 120 талантів золота, дорогоцінне каміння і дуже багато бальзаму. Ніхто ще не привозив такого бальзаму, який привезла Соломону цариця Ше́ви.
10 Крім того, слуги Хіра́ма і слуги Соломона, які привозили з Офі́ру золото, також привозили сандалове дерево і дорогоцінне каміння. 11 Із сандалового дерева цар зробив сходи для дому Єгови і для царського дому, а також арфи і ліри для співаків. Чогось подібного ще не було в Юдиному краї.
12 А цар Соломон дав цариці Ше́ви все, що вона хотіла і що просила, та подарував їй більше, ніж вона привезла йому. Після того цариця повернулась зі слугами до свого краю.
13 Кожного року Соломон отримував 666 талантів золота, 14 окрім усього, що отримував від купців і торговців, які привозили різні товари, а також від усіх арабських царів і намісників того краю, які постачали йому золото й срібло.
15 Цар Соломон зробив 200 великих щитів із золотого сплаву (на кожен великий щит пішло 600 ше́келів сплаву) 16 і 300 малих щитів із золотого сплаву (на кожен малий щит пішло 3 мі́ни золота). Ці щити цар поклав у Домі з ліва́нського лісу.
17 Також цар зробив великий трон зі слонової кістки і покрив його чистим золотом. 18 До трону вели шість сходинок, і до нього був прикріплений золотий підніжок. Трон мав поручні, поряд з якими стояло два леви. 19 На шістьох сходинках стояло 12 левів, по одному з кожного боку сходинки. Нічого подібного не було в жодному царстві. 20 Усі посудини для напоїв у царя Соломона були золоті, і все приладдя в Домі з ліва́нського лісу було з чистого золота. А зі срібла не було нічого, бо за днів Соломона срібло не вважалося цінним. 21 Кораблі царя ходили в Тарші́ш зі слугами Хіра́ма. І раз на три роки тарші́ські кораблі привозили золото, срібло, слонову кістку, а також мавп і павичів.
22 Цар Соломон перевершував багатством і мудрістю всіх земних царів. 23 І царі всієї землі хотіли зустрітися з Соломоном, щоб послухати мудрість, яку правдивий Бог вклав у його серце. 24 Кожен підносив йому свій дар — срібні та золоті речі, одяг, зброю, бальзам, коней і мулів. І так було з року в рік. 25 Соломон мав 4000 стійл для коней, колісниці і 12000 коней. Він тримав їх у містах для колісниць та у себе в Єрусалимі. 26 Йому підкорялися всі царі від Ріки до філісти́мського краю і до кордону з Єгиптом. 27 Цар нагромадив стільки срібла в Єрусалимі, що його було як каміння, і стільки кедрового дерева, що його було як сикоморів у Шефе́лі. 28 Коней Соломону привозили з Єгипту та з усіх інших країв.
29 Про інші діла Соломона, від початку до кінця, розповідається в записах пророка Ната́на, в пророцтві шілоня́нина Ахі́ї та в записах видінь провидця Іддо́ про Єровоа́ма, Нева́тового сина. 30 І царював Соломон у Єрусалимі над усім Ізра́їлем 40 років. 31 Коли Соломон спочив зі своїми прабатьками, його поховали в Давидовому місті, місті його батька, а замість нього зацарював його син Реговоа́м.
Розділ 10
1 І пішов Реговоа́м до Сихе́ма, бо там зібрався весь Ізра́їль, щоб зробити його царем. 2 Коли про це почув Єровоа́м, Нева́тів син, який все ще був у Єгипті (він втік туди від царя Соломона), то відразу повернувся з Єгипту. 3 За Єровоа́мом послали людей, і він та весь Ізра́їль прийшли до Реговоа́ма і сказали: 4 «Твій батько поклав на нас непосильне ярмо. Ти ж полегши це тяжке ярмо та нашу непосильну працю, і ми будемо тобі служити».
5 На це Реговоа́м відповів: «Прийдіть до мене через три дні». І народ пішов. 6 Тоді цар Реговоа́м порадився зі старшими чоловіками, які служили його батькові Соломону, коли той був ще живий. Він запитав: «Що ви порадите відповісти цьому народу?» 7 Вони сказали: «Якщо ти будеш добре ставитися до цього народу, догоджатимеш йому і даси добру відповідь, то він завжди буде тобі служити».
8 Але цар відкинув пораду старших чоловіків і почав радитися з молодими, які виростали разом з ним і тепер служили йому. 9 Він запитав їх: «А ви що порадите відповісти цьому народу, який просив мене: “Полегши ярмо, яке поклав на нас твій батько”?» 10 Молоді чоловіки, які виростали разом з ним, відповіли: «Народу, який сказав: “Твій батько поклав на нас тяжке ярмо, а ти полегши його”, скажи так: “Мій мізинець буде товстішим, ніж стегна мого батька. 11 Мій батько поклав на вас тяжке ярмо, а я зроблю його ще тяжчим. Мій батько шмагав вас батогами, а я шмагатиму колючими бичами”».
12 На третій день, коли Єровоа́м і весь народ прийшли до царя Реговоа́ма, як він і наказав, говорячи: «Прийдіть до мене через три дні», 13 цар відповів їм суворо. Цар Реговоа́м відкинув пораду старших чоловіків 14 і відповів так, як порадили молоді чоловіки. Він сказав: «Я зроблю ваш тягар ще тяжчим і додам до нього. Мій батько шмагав вас батогами, а я шмагатиму колючими бичами». 15 Отже, цар не послухався народу, бо це спричинив правдивий Бог Єгова, щоб виконати своє слово, яке він сказав Єровоа́му, Нева́товому сину, через шілоня́нина Ахі́ю.
16 Оскільки цар не послухався народу, весь Ізра́їль відповів йому: «Що в нас спільного з Давидом? Ми не маємо спадку з сином Єссе́я. Повертайся, Ізра́їлю, до своїх богів! А ти, Давиде, пильнуй свій дім!» Після того всі ізраїльтяни розійшлися по домах.
17 Але Реговоа́м і далі правив над ізраїльтянами, які жили в містах Юди.
18 Пізніше цар Реговоа́м послав до ізраїльтян Гадора́ма, який був начальником підневільних робітників, але ізраїльтяни заки́дали його камінням до смерті. А цар Реговоа́м встиг сісти в колісницю і втік до Єрусалима. 19 Тож ізраїльтяни збунтувались проти дому Давида і донині не хочуть йому підкорятися.
Розділ 11
1 Коли Реговоа́м прибув до Єрусалима, то зібрав 180000 навчених воїнів з племен Юди і Веніями́на, щоб піти війною проти Ізра́їля і повернути собі царство. 2 Тоді Єгова сказав Шема́ї, Божому чоловікові: 3 «Передай Юдиному цареві Реговоа́му, сину Соломона, та всім ізраїльтянам з племен Юди і Веніями́на: 4 “Так говорить Єгова: «Не йдіть воювати проти своїх братів. Повертайтесь до своїх домів, бо все це спричинив я»”». Вони послухалися слів Єгови і не пішли воювати з Єровоа́мом.
5 Реговоа́м жив у Єрусалимі та будував укріплені міста в Юді. 6 Він зміцнив Віфлеєм, Ета́м, Теко́ю, 7 Бет-Цур, Со́хо, Адулла́м, 8 Гат, Маре́шу, Зіф, 9 Адораї́м, Лахі́ш, Азе́ку, 10 Цо́ру, Айяло́н і Хевро́н — укріплені міста в землях Юди та Веніями́на. 11 Він зміцнив ці міста, призначив там начальників і забезпечив їх харчами, олією та вином. 12 Він постачив у всі міста великі щити й списи і сильно їх укріпив. І під його владою далі залишалися Юда та Веніями́н.
13 Священики і левіти, які жили по всьому Ізра́їлю, прийшли до нього і стали на його бік. 14 Левіти покинули свої пасовища і володіння та пішли в Юду і Єрусалим, бо Єровоа́м та його сини усунули їх і не дали служити священиками Єгови. 15 Тоді Єровоа́м поставив своїх священиків на узвишшях, щоб вони служили схожим на козлів демонам, а також телятам, яких він зробив. 16 Слідом за левітами прийшли ізраїльтяни з усіх інших племен. Вони всім серцем шукали Єгову, Ізра́їлевого Бога, і прийшли в Єрусалим, щоб приносити жертви Єгові, Богу своїх прабатьків. 17 Вони три роки зміцнювали царство Юди та підтримували Реговоа́ма, Соломонового сина, бо три роки ходили слідами Давида і Соломона.
18 А Реговоа́м взяв собі за дружину Махала́т, яка була дочкою Єрімо́та, Давидового сина, і дочкою Авіхаї́л, дочки Еліа́ва, Єссе́євого сина. 19 Вона народила йому синів: Єу́ша, Шемарі́ю та Зага́ма. 20 Після неї Реговоа́м взяв собі за дружину Маа́ху, внучку Авесало́ма, і вона народила йому Аві́ю, Атта́я, Зі́зу і Шеломі́та. 21 Реговоа́м любив Маа́ху, внучку Авесало́ма, більше, ніж усіх інших своїх дружин і наложниць. Усього він мав 18 дружин і 60 наложниць, які народили йому 28 синів і 60 дочок. 22 І призначив Реговоа́м Аві́ю, сина Маа́хи, головою та провідником серед його братів, бо хотів зробити його царем. 23 Реговоа́м повівся розумно: він розіслав деяких своїх синів по всіх укріплених містах Юди та Веніями́на, добре забезпечив їх харчами і підшукав для них багато дружин.
Розділ 12
1 Коли Реговоа́м утвердив свою царську владу і зміцнився, він відкинув Закон Єгови, і за ним пішов весь Ізра́їль. 2 У п’ятий рік царювання Реговоа́ма єгипетський цар Шіша́к виступив проти Єрусалима. Це сталося тому, що ізраїльтяни були невірні Єгові. 3 Шіша́к взяв з собою 1200 колісниць і 60000 вершників. А всіх, хто прийшов із ним з Єгипту,— ліві́йців, суккії́мів та ефіопів — неможливо було порахувати. 4 Він захопив укріплені міста в Юді і підійшов до Єрусалима.
5 Тоді пророк Шема́я прийшов до Реговоа́ма і князів Юди, які зібралися в Єрусалимі через страх перед Шіша́ком, і сказав: «Так говорить Єгова: “Ви залишили мене, тому і я залишив вас та віддав у руку Шіша́ка”». 6 Почувши це, цар та Ізра́їлеві князі впокорились і сказали: «Єгова — праведний». 7 Коли Єгова побачив, що вони впокорились, то Єгова сказав Шема́ї: «Вони впокорились, тому я не знищу їх, а невдовзі врятую. Я не виллю свого гніву на Єрусалим і не віддам їх у руку Шіша́ка. 8 Але вони стануть його слугами і побачать, що означає служити мені, а що означає служити земним царям».
9 Тож єгипетський цар Шіша́к напав на Єрусалим і забрав скарби дому Єгови і скарби царського дому. Він забрав усе, в тому числі золоті щити, які зробив Соломон. 10 Замість них цар Реговоа́м зробив мідні щити і доручив їх начальникам вартових, які охороняли вхід у царський дім. 11 І, коли цар мав іти до дому Єгови, приходили вартові та несли щити, а потім повертали їх у кімнату для вартових. 12 Оскільки Реговоа́м упокорився, то Єгова відвернув від нього свій гнів і не знищив мі́ста повністю. Крім того, в Юдиному краї ще були люди, які робили добрі діла.
13 Цар Реговоа́м і далі правив та зміцнював свою владу в Єрусалимі. Реговоа́м став царем, коли йому був 41 рік, і 17 років царював у Єрусалимі — місті, яке Єгова вибрав з усіх Ізра́їлевих племен для свого імені. Його матір’ю була аммонітя́нка Наа́ма. 14 І він робив зло, бо не постановив у своєму серці шукати Єгову.
15 Про всі діла Реговоа́ма, від першого до останнього, розповідається в родовідних записах пророка Шема́ї та провидця Іддо́. І весь час між Реговоа́мом та Єровоа́мом велися війни. 16 Коли Реговоа́м спочив зі своїми прабатьками, його поховали в Давидовому місті. А замість нього зацарював його син Аві́я.
Розділ 13
1 Аві́я став царем Юди у 18-й рік царювання Єровоа́ма 2 і царював у Єрусалимі три роки. Його матір’ю була Миха́я, дочка Урії́ла з Гі́ви. І почалася війна між Аві́єю та Єровоа́мом.
3 Аві́я пішов на війну з військом, у якому було 400000 сильних навчених воїнів. А Єровоа́м вишикував проти нього своє військо — 800000 навчених воїнів, чоловіків сильних. 4 Аві́я став на горі Цемараї́м, що в гористому краю Єфре́ма, і сказав: «Послухайте, Єровоа́ме та весь Ізра́їлю! 5 Хіба ви не знаєте, що Єгова, Бог Ізра́їля, дав царську владу над Ізра́їлем Давиду і його синам навіки, уклавши непорушну угоду? 6 Але Єровоа́м, син Нева́та, слуга Соломона, Давидового сина, збунтувався проти свого пана. 7 І коло нього зібралися нікчемні чоловіки, що тинялись без діла. Вони виявилися сильнішими від Реговоа́ма, Соломонового сина, бо Реговоа́м був молодий і несміливий. Тож він не встояв перед ними.
8 Вам здається, що ви встоїте перед царством Єгови, яке належить синам Давида, бо вас дуже багато і ви маєте золотих телят — ваших богів, яких зробив Єровоа́м. 9 Але хіба ви не вигнали священиків Єгови, Ааронових нащадків, і левітів? Хіба ви не поставили собі власних священиків, як це роблять інші народи? Кожен, хто прийшов і пожертвував молодого бика та сім баранів, став священиком ідолів, які не є богами. 10 А наш Бог — Єгова, ми його не покинули. Наші священики, нащадки Аарона, служать Єгові, і левіти допомагають їм. 11 Щоранку і щовечора вони спалюють для Єгови цілопалення і пахучий фіміам. Також вони кладуть у стоси хліби на стіл з чистого золота і запалюють кожного вечора каганці на золотому світильнику. Ми виконуємо свої обов’язки перед нашим Богом Єговою, а ви його покинули. 12 Нас веде правдивий Бог зі своїми священиками, які мають сурми, щоб подавати клич до бою проти вас. Ізраїльтяни, не воюйте з Єговою, Богом ваших прабатьків, бо не переможете».
13 Але Єровоа́м послав своїх воїнів, щоб вони влаштували засідку позаду них. Тож його військо стояло спереду Юди, а позаду була засідка. 14 Коли воїни Юди обернулись і побачили, що ворожі війська і спереду, і ззаду, то почали кликати Єгову на допомогу, а священики тим часом голосно сурмили в сурми. 15 Тож воїни Юди здійняли бойовий клич. І, коли вони закричали, правдивий Бог вразив військо Єровоа́ма і всіх ізраїльтян на очах Аві́ї та воїнів Юди. 16 Ізраїльтяни почали втікати від мешканців Юди, і Бог віддав Ізра́їль у їхні руки. 17 Аві́я зі своїм військом завдав їм великої поразки, і в ізра́їльському війську загинуло 500000 навчених воїнів. 18 Так ізраїльтяни були впокорені. А мешканці Юди перемогли, бо покладалися на Єгову, Бога своїх прабатьків. 19 Аві́я погнався за Єровоа́мом і захопив у нього такі міста: Бете́ль з залежними від нього містами, Єша́ну з залежними містами та Єфраї́н з залежними містами. 20 За днів Аві́ї Єровоа́м так і не відновив своєї сили. Єгова вразив його, і він помер.
21 Аві́я ж зміцнявся. Він узяв собі 14 дружин, і в нього народились 22 сини та 16 дочок. 22 А про інші діла Аві́ї, про його вчинки і слова, записано в оповідях пророка Іддо́.
Розділ 14
1 Коли Аві́я спочив зі своїми прабатьками, його поховали в Давидовому місті, а замість нього зацарював його син А́са. За його днів у краї 10 років був спокій.
2 А́са робив те, що добре і правильне в очах його Бога Єгови. 3 Він зруйнував жертовники чужих богів та священні узвишшя, порозбивав священні стовпи і позрубував священні палі. 4 Також він наказав мешканцям Юди шукати Єгову, Бога їхніх прабатьків, і виконувати його Закон та дотримуватись його заповідей. 5 Отже, А́са зруйнував священні узвишшя і курильниці для фіміаму по всіх Юдиних містах. За його правління у краю був спокій. 6 І, поки в краю був спокій, А́са будував у Юді укріплені міста. В ті роки ніхто не воював з ним, бо Єгова дав йому мир. 7 А́са сказав мешканцям Юди: «Побудуймо міста й обнесімо їх мурами з баштами, брамами і засувами. Поки що цей край належить нам, бо ми шукали Єгову, нашого Бога. Ми шукали його, і він дав нам мир навкруги». Тож вони будували міста і мали успіх.
8 У війську А́си було 300000 чоловіків з племені Юди, озброєних великими щитами і списами, а також 280000 сильних воїнів з племені Веніями́на, які носили малі щити і були озброєні луками.
9 Проти них виступив ефіоп Зера́х з військом, в якому було 1000000 воїнів і 300 колісниць. Коли він прийшов до Маре́ші, 10 А́са вийшов йому назустріч, і вони вишикувались у бойовому порядку в долині Цефа́та, що біля Маре́ші. 11 Тоді А́са почав молитися до свого Бога Єгови: «Єгово, ти можеш допомогти як сильному народу, так і безсилому. Єгово, Боже наш, допоможи нам, бо ми покладаємось на тебе і йдемо на це полчище у твоє ім’я. Єгово, ти наш Бог! Не дозволь смертній людині тебе перемогти!»
12 Тоді Єгова на очах А́си та мешканців Юди вразив ефіопів, і ті почали втікати. 13 А́са і його воїни гналися за ними до Гера́ру. І загинули всі ефіопи, всі до одного — їх розбив Єгова і його військо. Після цього вони взяли дуже багато здобичі 14 і захопили всі міста довкола Гера́ру, бо Єгова навів страх на жителів цих міст. Воїни Юди пограбували всі ті міста, бо там було багато здобичі. 15 Також вони захопили намети пастухів і забрали багато овець та верблюдів. Після того вони повернулись у Єрусалим.
Розділ 15
1 І зійшов Божий дух на Азарі́ю, сина Оде́да. 2 Тож він вийшов назустріч А́сі та сказав: «Послухайте мене, А́со та весь народе Юди і Веніями́на! Єгова буде з вами, поки ви будете з ним, і, якщо ви будете шукати його, він дозволить себе знайти. Але якщо ви покинете його, він покине вас. 3 Ізра́їль довго був без правдивого Бога, без священика, який би навчав, і без закону. 4 Та коли вони, опинившись у біді, поверталися до Єгови, Бога Ізра́їля, і шукали його, він дозволяв себе знайти. 5 У той час ніхто не міг безпечно подорожувати, бо серед жителів краю був великий неспокій. 6 Плем’я воювало з племенем, і місто — з містом, тому що Бог виклика́в серед них замішання різними лихами. 7 Але ви будьте сильні та не опускайте рук, бо за свої діла отримаєте нагороду».
8 Як тільки А́са почув ці слова і пророцтво пророка Оде́да, то набрався мужності та понищив усіх мерзотних ідолів у краї Юди і Веніями́на та в містах, які захопив у гористому краї Єфре́ма. Також А́са відбудував жертовник Єгови, який стояв перед притвором храму Єгови. 9 Він скликав усіх людей з племен Юди і Веніями́на, а також чужинців з краю Єфре́ма, Манасі́ї і Симео́на (багато з них перейшли до нього з Ізра́їля, коли побачили, що з ним його Бог Єгова). 10 Тож вони зібралися в Єрусалимі у третій місяць 15-го року царювання А́си. 11 У той день вони принесли в жертву Єгові 700 биків і 7000 овець зі здобичі, яку захопили. 12 І вони уклали угоду, пообіцявши, що будуть шукати Єгову, Бога своїх прабатьків, усім серцем і всією душею, 13 а кожен, хто не шукатиме Єгову, Ізра́їлевого Бога,— великий чи малий, чоловік чи жінка — буде покараний смертю. 14 Вони голосно дали клятву Єгові під радісні вигуки та звуки сурем і рогів. 15 Всі жителі Юди раділи цій клятві, бо вони давали її від усього серця і завзято шукали Бога. Тож Єгова дозволив себе знайти і дав їм мир навкруги.
16 Цар А́са навіть позбавив свою бабусю Маа́ху титулу цариці-матері, бо вона зробила сороміцького ідола для поклоніння священній палі. Цього ідола А́са зрубав, розтер на порох і спалив у долині Кедро́н. 17 А священні узвишшя не були понищені в Ізра́їлі. Однак серце А́си все його життя було повністю віддане Богу. 18 А́са приніс у дім правдивого Бога все, що освятив його батько і він сам,— срібло, золото та різні речі. 19 І в краю не було війни до 35-го року царювання А́си.
Розділ 16
1 У 36-й рік царювання Юдиного царя А́си ізра́їльський цар Баа́ша виступив проти Юди і почав укріпляти Ра́му, щоб ніхто не міг виходити від А́си і приходити до нього. 2 Тоді А́са виніс срібло й золото зі скарбниць дому Єгови і царського дому та послав їх сирійському цареві Бен-Гада́ду, який жив у Дамаску. А́са передав йому такі слова: 3 «Згадай про договір між мною і тобою, між моїм батьком і твоїм. Я посилаю тобі срібло й золото. Розірви свій договір з ізра́їльським царем Баа́шею, щоб він відступив від мене».
4 Бен-Гада́д послухався царя А́си та послав своїх воєначальників на ізра́їльські міста. І вони захопили Ійо́н, Дан, А́вель-Маї́м та всі склади в містах Нефтали́ма. 5 Як тільки Баа́ша дізнався про це, то перестав укріпляти Ра́му і припинив усю роботу. 6 А цар А́са зібрав усіх мешканців Юди, і вони повиносили з Ра́ми каміння й дерево, які Баа́ша використовував для будівництва. Цим камінням і деревом А́са укріпив Ге́ву та Мі́цпу.
7 Тоді до юдейського царя А́си прийшов прозорливець Хана́ні та сказав йому: «Ти покладався на сирійського царя, а не на свого Бога Єгову, тому військо сирійського царя врятувалося з твоєї руки. 8 Хіба ефіопи і ліві́йці не мали величезного війська з численними колісницями та вершниками? Але ти покладався на Єгову, тому він дав їх у твою руку. 9 Адже Єгова оглядає очима всю землю, щоб зміцнити тих, чиє серце повністю віддане йому. Ти повівся нерозумно, тож відтепер у тебе будуть війни».
10 Однак А́са сильно образився на прозорливця. Він розгнівався на нього і кинув його до в’язниці. Також А́са почав утискати інших людей. 11 Про всі діла А́си, від першого до останнього, записано в Книзі Юдиних та Ізра́їлевих царів.
12 У 39-й рік царювання А́си в нього почали боліти ноги, і він сильно захворів. Але навіть під час хвороби він шукав допомоги не в Єгови, а в лікарів. 13 Коли А́са спочив зі своїми прабатьками, — а помер він на 41-му році свого царювання,— 14 його поховали у великій гробниці, яку він приготував для себе в Давидовому місті. Тіло А́си поклали на похоронні ноші, наповнені бальзамом та сумішшю прянощів і пахучих олій, і розпалили для нього велике поховальне вогнище.
Розділ 17
1 Замість А́си зацарював його син Йосафа́т, який зміцнив свою владу над Ізра́їлем. 2 Він розташував війська по всіх укріплених містах Юди і поставив гарнізони по всьому Юдиному краї та по Єфре́мових містах, які захопив його батько А́са. 3 Єгова був з Йосафа́том, бо він ходив слідами свого прабатька Давида і не шукав Ваа́лів. 4 Йосафа́т шукав Бога, якому служив його батько. Він дотримувався Божих заповідей і не робив того, що робили ізраїльтяни. 5 Єгова зміцнив його царство, і весь народ Юди приносив йому дарунки. Тож Йосафа́т мав велике багатство та славу. 6 Він мужньо тримався доріг Єгови і поруйнував священні узвишшя та священні палі в Юдиному краї.
7 Третього року свого царювання він скликав князів — Бен-Гаї́ла, Овді́я, Заха́рія, Нетане́ля та Миха́ю — і послав їх навчати народ у містах Юди. 8 З ними пішли левіти — Шема́я, Нетані́я, Зеваді́я, Асаї́л, Шемірамо́т, Єгоната́н, Адоні́я, Тові́я і Тов-Адоні́я, а також священики — Еліша́ма і Єгора́м. 9 Взявши з собою книгу Закону Єгови, вони почали обходити всі міста Юди і навчати народ.
10 А Єгова навів страх на всі царства довкола Юди, і вони не воювали з Йосафа́том. 11 Філісти́мляни приносили Йосафа́ту дарунки і платили грішми данину, араби ж приганяли йому зі своїх отар 7700 баранів і 7700 козлів.
12 І ставав Йосафа́т дедалі могутнішим. Він будував у Юді укріплення та міста для зберігання запасів 13 і ще багато чого робив у містах Юди. В Єрусалимі він мав сильних воїнів. 14 Вони були поділені на групи за їхніми родами. Начальники над тисячами з Юдиного племені: начальник А́дна, а з ним 300000 сильних воїнів, 15 під його командуванням — начальник Єгохана́н і з ним 280000 воїнів. 16 Також під його командуванням був Амасі́я, син Зі́хрі, який зголосився на добровільне служіння Єгові, і з ним 200000 сильних воїнів. 17 З Веніями́нового племені: сильний воїн Еліа́да і з ним 200000 воїнів, озброєних луками і щитами, 18 під його командуванням — Єгозава́д і з ним 180000 воїнів у повному спорядженні. 19 Це воїни, які служили царю. Крім того, цар мав воїнів в укріплених містах по всьому Юдиному краї.
Розділ 18
1 Йосафа́т дуже розбагатів та прославився. І він поріднився з Аха́вом. 2 Через кілька років він пішов до Аха́ва в Сама́рію, і Аха́в приніс у жертву багато овець та биків за нього і за народ, який був з ним, та почав заохочувати його піти війною на Рамо́т-Гілеа́д. 3 Ізра́їльський цар Аха́в запитав Юдиного царя Йосафа́та: «Підеш зі мною на Рамо́т-Гілеа́д?» Той відповів: «Якщо підеш ти, піду і я, мій народ — твій народ. Ми вирушимо з тобою на війну».
4 При тому Йосафа́т сказав ізра́їльському царю: «Але прошу тебе, дізнайся спочатку, що скаже Єгова». 5 Тож цар Ізра́їля зібрав 400 пророків і запитав їх: «Іти нам війною на Рамо́т-Гілеа́д чи не йти?» Ті відповіли: «Йди, і правдивий Бог дасть його в цареву руку».
6 Однак Йосафа́т сказав: «Чи є тут ще якийсь пророк Єгови? Запитаймо також його». 7 У відповідь ізра́їльський цар сказав Йосафа́ту: «Є ще один чоловік, через якого можна запитати Єгову, але я його ненавиджу, бо він ніколи не пророкує для мене доброго, а тільки погане. Це Миха́я, син Ї́мли». Але Йосафа́т сказав: «Не говори так, ца́рю».
8 Тоді цар Ізра́їля покликав придворного і наказав: «Швидко приведи Миха́ю, сина Ї́мли». 9 У той час ізра́їльський цар і Йосафа́т, цар Юди, були на току біля входу в браму Сама́рії. Вони сиділи на своїх тронах, одягнені в царські шати, і перед ними пророкували всі пророки. 10 Седекі́я, син Кенаа́ни, зробив собі залізні роги і промовив: «Так говорить Єгова: “Ними ти будеш бити сирійців, аж поки не знищиш”». 11 Усі інші пророки говорили те саме: «Іди на Рамо́т-Гілеа́д і переможеш. Єгова дасть його в цареву руку».
12 Посланець, який пішов за Миха́єю, сказав йому: «Послухай, усі пророки в один голос пророкують царю перемогу. Прошу тебе, нехай і твоє слово буде таке ж, як їхнє. Скажи і ти щось добре». 13 Але Миха́я відповів: «Як живий Єгова, я говоритиму тільки те, що скаже мій Бог». 14 Після того він прийшов до царя, і цар запитав: «Миха́є, іти нам війною на Рамо́т-Гілеа́д чи не йти?» — «Йдіть,— відповів той,— і переможете. Вороги будуть віддані у вашу руку». 15 Тоді цар вигукнув: «Скільки разів мені брати з тебе клятву, що ти говоритимеш тільки правду від імені Єгови?!» 16 Миха́я промовив: «Я бачу всіх ізраїльтян, розпорошених по горах, немов вівці без пастуха. Єгова сказав: “Вони не мають господаря. Нехай з миром повертаються до своїх домів”».
17 Тож цар Ізра́їля сказав Йосафа́ту: «Хіба я не говорив, що він не буде пророкувати для мене доброго, а тільки погане?»
18 І Миха́я сказав: «Послухайте слово Єгови. Я бачив Єгову, який сидів на престолі, а праворуч і ліворуч від нього стояло все небесне військо. 19 Єгова запитав: “Хто обманом змусить Ізра́їлевого царя Аха́ва піти на Рамо́т-Гілеа́д, щоб він там загинув?” І хтось говорив одне, а хтось — інше. 20 Зрештою вийшов один дух, став перед Єговою і сказав: “Я обману його”.— “Як ти це зробиш?” — запитав Єгова. 21 Він відповів: “Я піду і стану духом омани в устах усіх його пророків”. Тоді Бог сказав: “Тобі вдасться його обманути. Йди і зроби це”. 22 Тож Єгова вклав дух омани в уста твоїх пророків. Але Єгова сповістив, що тебе чекає лихо».
23 А Седекі́я, син Кенаа́ни, підійшов до Миха́ї і вдарив його по щоці, кажучи: «Коли це дух Єгови відійшов від мене, щоб говорити з тобою?» 24 Миха́я відповів: «Ти взна́єш це, як будеш ховатись у найдальшій кімнаті». 25 І цар Ізра́їля сказав: «Схопіть Миха́ю, відведіть його до Амо́на, начальника міста, і Йоа́ша, царевого сина, 26 і скажіть їм: “Цар наказав так: «Киньте його до в’язниці та зменшіть йому норму хліба і води. Хай він буде там, поки я не повернуся з перемогою»”». 27 На це Миха́я сказав: «Якщо ти повернешся з перемогою, то Єгова не говорив через мене, — і додав: — Слухайте це, всі народи!»
28 Після того ізра́їльський цар і Йосафа́т, цар Юди, пішли в Рамо́т-Гілеа́д. 29 Цар Ізра́їля сказав Йосафа́ту: «Я піду в бій переодягненим, а ти йди у своїх царських шатах». Тож ізра́їльський цар переодягнувся, і вони пішли в бій. 30 А сирійський цар наказав начальникам своїх колісниць: «Не воюйте ні з малим, ні з великим, а лише з царем Ізра́їля». 31 Як тільки начальники побачили Йосафа́та, то подумали: «Це ізра́їльський цар!» — і повернули, щоб напасти на нього. Тоді Йосафа́т почав кликати на допомогу, і Єгова допоміг Йосафа́ту. Бог одразу відвів від нього ворогів. 32 Побачивши, що це не ізра́їльський цар, начальники перестали гнатися за ним.
33 А один чоловік навмання випустив стрілу, і вона влучила в ізра́їльського царя, у щілину в його панцирі. Тоді цар сказав візнику колісниці: «Повертай! Вивези мене з поля бою, бо я тяжко поранений». 34 Але весь день йшла жорстока битва, тому аж до вечора ізра́їльського царя підтримували, щоб він міг стояти в колісниці лицем до сирійців. А коли заходило сонце, він помер.
Розділ 19
1 Йосафа́т, цар Юди, безпечно повернувся до свого дому в Єрусалимі. 2 І до нього прийшов провидець Є́гу, син Хана́ні, та сказав: «Чи слід було тобі помагати лихим людям і любити тих, хто ненавидить Єгову? За це Єгова розгнівався на тебе. 3 Але ти робив і добрі діла — зруйнував священні палі в цьому краї та приготував своє серце, щоб шукати правдивого Бога».
4 Йосафа́т жив у Єрусалимі. І він знову почав обходити край від Бее́р-Ше́ви до гористого краю Єфре́ма, щоб навернути людей до Єгови, Бога їхніх прабатьків. 5 Він поставив суддів по цілому краї, в усіх укріплених містах Юди, 6 і сказав їм: «Пильнуйте за тим, що робите, бо ви судите не для людей, а для Єгови, і він буде з вами, коли ви будете судити. 7 Майте страх перед Єговою. Дійте обачно, бо наш Бог Єгова безсторонній і не терпить несправедливості й хабарів».
8 Також у Єрусалимі Йосафа́т поставив деяких левітів, священиків і голів Ізра́їлевих родів, щоб вони виносили присуди Єгови і розглядали справи, з якими будуть приходити мешканці Єрусалима. 9 Він наказав їм: «Вірно виконуйте своє служіння, робіть це від усього серця і майте страх перед Єговою. 10 Коли ваші брати, які живуть у своїх містах, прийдуть до вас зі справою, пов’язаною з пролиттям крові, або з питанням щодо закону, заповідей, постанов чи присудів, то ви повинні застерегти їх, щоб вони не стали винними перед Єговою і не накли́кали Божого гніву на вас і ваших братів. Робіть так — і не стягнете на себе вини. 11 Старший священик Амарі́я буде головою над вами в кожній справі, пов’язаній зі служінням Єгові. Провідник Юдиного роду Зеваді́я, син Ізмаї́ла, буде головою над вами в кожній справі царя, а левіти будуть у вас начальниками. Будьте сильні і дійте. І хай Єгова поблагословить тих, хто робить добрі діла».
Розділ 20
1 Через якийсь час моавітя́ни, аммонітя́ни і декотрі аммоні́ми пішли війною на Йосафа́та. 2 І Йосафа́ту повідомили: «На тебе йде велике полчище з боку моря, з Едо́му, і воно уже в Хацацо́н-Тама́рі, тобто в Ен-Ге́ді». 3 Йосафа́т налякався і постановив шукати Єгову та оголосив піст у всьому краї Юди. 4 Тож мешканці Юди зібралися, щоб запитати Єгову. Вони прийшли з усіх Юдиних міст просити в Єгови поради.
5 Тоді Йосафа́т став перед новим подвір’ям у домі Єгови серед збору мешканців Юди та Єрусалима 6 і сказав:
«Єгово, Боже наших прабатьків! Хіба не ти Бог на небі? Хіба не ти пануєш над усіма царствами народів? У твоїй руці влада і могутність, і ніхто не встоїть перед тобою. 7 Хіба не ти, Боже наш, прогнав мешканців цього краю перед своїм народом Ізра́їлем і на віки віддав цей край потомству свого друга Авраама? 8 Вони оселилися там і побудували святиню для твого імені, кажучи: 9 “Якщо нас вразить лихо — меч, страшна кара, пошесть чи голод — і ми станемо перед цим домом і перед твоїм лицем (бо дім цей названий твоїм іменем) та в біді будемо просити тебе про допомогу, то вислухай нас і врятуй”. 10 Тепер сюди прийшли аммонітя́ни, моавітя́ни і мешканці гористого краю Сеї́р. Коли Ізра́їль виходив з Єгипту, ти не дозволив їх захопити, тому ізраїльтяни пішли іншим шляхом і не винищили їх. 11 А вони відплачують тим, що прийшли і хочуть вигнати нас з володінь, які ти дав нам у спадщину. 12 Боже наш, невже ти не покараєш їх? Ми безсилі перед цим великим полчищем, яке йде на нас. Ми не знаємо, що робити, але наші очі звернені до тебе».
13 Тим часом увесь народ Юди, серед якого були також жінки і діти, навіть маленькі діти, стояв перед лицем Єгови.
14 І прямо посеред збору дух Єгови зійшов на Яхазії́ла, сина Заха́рія, сина Бена́ї, сина Єії́ла, сина Маттані́ї, левіта з Аса́фових синів. 15 Тож він сказав: «Слухайте, весь народе Юди, мешканці Єрусалима і ти, царю Йосафа́те! Так говорить Єгова: “Не бійтеся цього великого полчища і не лякайтесь, бо це не ваша битва, а Божа. 16 Завтра виходьте проти них. Вони будуть іти через перевал Циц, і ви побачите їх на краю долини перед пустелею Єруї́л. 17 Вам не потрібно буде воювати у цій війні. Станьте і стійте, і ви побачите, як вас рятуватиме Єгова. Мешканці Юди і Єрусалима, не бійтесь і не лякайтесь! Завтра виходьте проти них, і Єгова буде з вами”».
18 Тоді Йосафа́т низько вклонився до землі, і весь народ Юди та мешканці Єрусалима попадали на коліна перед Єговою і поклонились Єгові. 19 Потім левіти — нащадки кега́тівців і коре́ївців — підвелися, щоб на повний голос вихваляти Єгову, Ізра́їлевого Бога.
20 Наступного дня вони встали рано-вранці і пішли в пустелю біля Теко́ї. Коли ж вони виходили, Йосафа́т став і сказав: «Послухайте, народе Юди і мешканці Єрусалима! Вірте вашому Богу Єгові — і зможете вистояти. Вірте його пророкам — і будете мати успіх».
21 Порадившись з народом, Йосафа́т призначив співаків, щоб ті своїм співом вихваляли Єгову. Вони мали йти у священних шатах попереду озброєних чоловіків і вигукувати: «Дякуйте Єгові, бо його віддана любов вічна!»
22 І, коли вони почали радісно співати хвалебних пісень, Єгова влаштував засідку на аммонітя́н, моавітя́н і мешканців гористого краю Сеї́р, які вдерлися в Юду, і вони почали вбивати один одного. 23 Аммонітя́ни і моавітя́ни напали на мешканців гористого краю Сеї́р, щоб повбивати та винищити їх. А вигубивши мешканців Сеї́ру, вони почали вбивати один одного.
24 Коли мешканці Юди дійшли до вартової башти в пустелі і глянули на те полчище, то побачили на землі самі трупи, ніхто не вцілів. 25 Тоді Йосафа́т і його люди пішли забрати здобич і знайшли багато різного майна, одягу та цінних речей. Здобичі було стільки, що вони не могли забрати її відразу. Тож вони забирали здобич три дні. 26 Четвертого дня вони зібрались у долині Бера́ха і віддали там хвалу Єгові. Саме тому цю долину назвали долиною Бера́ха, і так вона називається донині.
27 Після того всі чоловіки Юди та мешканці Єрусалима на чолі з Йосафа́том повернулися в Єрусалим, радіючи, що Єгова дав їм перемогу над ворогами. 28 Вони увійшли в Єрусалим з лірами, арфами і сурмами та пішли до дому Єгови. 29 І всі царства землі охопив страх перед Богом, коли вони почули, що Єгова воював з ворогами Ізра́їля. 30 Тож у царстві Йосафа́та був спокій, і його Бог давав йому мир навкруги.
31 Йосафа́т правив над Юдою. Він став царем, коли йому було 35 років, і царював у Єрусалимі 25 років. Його матір’ю була Азу́ва, дочка Ші́лхі. 32 Він наслідував свого батька А́су, не відхилявся від його шляху і робив те, що правильне в очах Єгови. 33 Тільки священні узвишшя не були знищені, і народ ще не приготував свого серця, щоб шукати Бога своїх прабатьків.
34 А про інші діла Йосафа́та, від першого до останнього, розповідається в записах Є́гу, сина Хана́ні, — записах, які ввійшли в Книгу Ізра́їлевих царів. 35 Після того Юдин цар Йосафа́т уклав союз з Ізра́їлевим царем Ахазі́єю, який чинив зло. 36 Він домовився з ним будувати кораблі, щоб плавати в Тарші́ш. Тож вони побудували кораблі в Еціо́н-Геве́рі. 37 Але Еліезе́р, син Додава́гу з Маре́ші, виголосив пророцтво проти Йосафа́та: «За те, що ти уклав союз з Ахазі́єю, Єгова зруйнує твої діла». Тож кораблі розбились і не могли відправитись у Тарші́ш.
Розділ 21
1 Коли Йосафа́т спочив зі своїми прабатьками, його поховали разом з прабатьками у Давидовому місті, а замість нього зацарював його син Єгора́м. 2 Ось імена його братів, синів Йосафа́та: Азарі́я, Єхії́л, Заха́рій, Азарі́я, Михаїл і Шефаті́я. Всі вони були синами Йосафа́та, царя Ізра́їля. 3 Їхній батько подарував їм багато срібла, золота, дорогих речей, а також укріплені міста в Юді. Але царство він передав Єгора́му, бо той був первістком.
4 Коли Єгора́м почав правити царством свого батька, він зміцнив свою владу та повбивав мечем усіх своїх братів і декотрих Ізра́їлевих князів. 5 Єгора́м став царем, коли йому було 32 роки, і царював у Єрусалимі вісім років. 6 Він ходив слідами Ізра́їлевих царів, так само як дім Аха́ва, бо Аха́вова дочка була його дружиною. Тож він робив зло в очах Єгови. 7 Але Єгова не хотів погубити дім Давида, бо уклав угоду з Давидом і пообіцяв, що він та його сини завжди матимуть царську владу.
8 За його днів Едо́м збунтувався проти Юди і поставив собі царя. 9 Тоді Єгора́м пішов туди зі своїми начальниками і всіма колісницями. Вночі він встав і розбив едомля́н, які оточили його, а також начальників колісниць. 10 Але Едо́м донині не підкоряється Юді. У той же час проти Єгора́ма збунтувалась і Лі́вна, бо він покинув Єгову, Бога своїх прабатьків. 11 Він також зробив священні узвишшя на горах Юди, щоб спонукати мешканців Єрусалима стати невірними Богові і звести Юду з правильного шляху.
12 Якось він отримав листа від пророка Іллі, в якому було написано: «Так говорить Єгова, Бог твого прабатька Давида: “Ти не ходив слідами Йосафа́та, твого батька, і А́си, Юдиного царя, 13 а ходив слідами Ізра́їлевих царів і спонукував мешканців Юди та Єрусалима стати невірними Богові, як дім Аха́ва. Ти навіть вбив своїх братів, синів свого батька, які були ліпші від тебе. 14 За це Єгова сильно вразить твій народ, твоїх синів і дружин, а також усе, що тобі належить. 15 А ти страждатимеш від багатьох хвороб. Через хворобу кишок тобі з кожним днем ставатиме гірше, і зрештою твої кишки вийдуть назовні”».
16 І Єгова підняв проти Єгора́ма філісти́млян та арабів, які жили біля ефіопів. 17 Вони прийшли і вдерлися в Юду та забрали все майно з дому царя. Також вони захопили в полон його синів і дружин. З його синів залишився тільки наймолодший — Єгоаха́з. 18 Після всього цього Єгова вразив Єгора́ма невиліковною хворобою кишок. 19 І, коли минуло два повних роки, через цю хворобу його кишки вийшли назовні, і він помер у муках. Народ не розпалив на його честь вогнища, як робив це на честь його прабатьків. 20 Єгора́м став царем в 32 роки і царював у Єрусалимі вісім років. Коли він помер, ніхто за ним не сумував. Його поховали в Давидовому місті, але не в царських гробницях.
Розділ 22
1 Замість Єгора́ма мешканці Єрусалима зробили царем його наймолодшого сина Ахазі́ю, бо всіх старших синів убила банда грабіжників, яка разом з арабами напала на табір. Тож Ахазі́я, син Єгора́ма, почав царювати над Юдою. 2 Ахазі́я зацарював, коли йому було 22 роки, і правив у Єрусалимі один рік. Його матір’ю була Ата́лія, внучка О́мрі.
3 Ахазі́я також ходив слідами Аха́вового дому, бо його мати своїми порадами спонукувала його робити зло. 4 Він робив зло в очах Єгови, так само як домашні Аха́ва, які після смерті його батька стали йому радниками, і це зрештою призвело до його погибелі. 5 За їхньою порадою він пішов з ізра́їльським царем Єгора́мом, сином Аха́ва, на війну проти сирійського царя Хазаї́ла в Рамо́т-Гілеа́д. Там лучники поранили Єгора́ма, 6 і він повернувся в Єзреї́л, щоб лікувати рани, які отримав у Ра́мі під час війни з сирійським царем Хазаї́лом.
А Юдин цар Ахазі́я, син Єгора́ма, пішов у Єзреї́л відвідати Єгора́ма, сина Аха́ва, бо той був поранений. 7 Але Бог зробив так, що Ахазі́я прийшов до Єгора́ма собі ж на погибель. Прийшовши, він разом з Єгора́мом виїхав назустріч Є́гу, внуку Ні́мші, якого Єгова помазав, щоб вигубити дім Аха́ва. 8 Тож Є́гу, виконуючи присуд над домом Аха́ва, знайшов Юдиних князів та синів Ахазі́їних братів, які служили Ахазі́ї, і повбивав їх. 9 Після того він почав шукати Ахазі́ю. Зрештою Ахазі́ю схопили, коли він переховувався в Сама́рії, привели до Є́гу і вбили. Потім його поховали, кажучи: «Він внук Йосафа́та, який усім серцем шукав Єгову». Тож з дому Ахазі́ї не залишилось нікого, хто міг би правити в царстві.
10 Коли Ата́лія, мати Ахазі́ї, побачила, що її син помер, то стала винищувати увесь царський рід Юди. 11 Але Єгошава́т, дочка царя Єгора́ма, викрала Єгоа́ша, сина Ахазі́ї, з-посеред царських синів, яких збиралися вбити, і забрала його разом з годувальницею в спальню. Царева дочка Єгошава́т, яка була дружиною священика Єгоя́ди і сестрою Ахазі́ї, сховала Єгоа́ша, і Ата́лія його не вбила. 12 Його переховували в домі правдивого Бога шість років, а тим часом в краю царювала Ата́лія.
Розділ 23
1 Сьомого року Єгоя́да, виявивши мужність, уклав домовленість з начальниками над сотнями: Азарі́єю, сином Єроха́ма, Ізмаї́лом, сином Єгохана́на, Азарі́єю, сином Ове́да, Маасе́єю, сином Ада́ї, та Елішафа́том, сином Зі́хрі. 2 Після того вони обійшли Юду і зібрали левітів з усіх міст Юди та голів Ізра́їлевих родів. Коли ті прийшли в Єрусалим, 3 весь збір уклав угоду з царем у домі правдивого Бога, і Єгоя́да сказав:
«Тепер буде правити син царя, як Єгова і обіцяв Давиду про його синів. 4 Зробіть ось що: третина священиків і левітів, які нестимуть службу в суботу, нехай будуть вартовими при дверях, 5 третина — біля царського дому і ще третина — біля брами Основи, а весь народ хай буде на подвір’ях дому Єгови. 6 Не впускайте в дім Єгови нікого, крім священиків і левітів, які виконують служіння. Тільки вони можуть входити, бо вони святі. А весь народ нехай виконує свої обов’язки перед лицем Єгови. 7 Хай левіти візьмуть у руки зброю і стануть довкола царя. Кожен, хто увійде в дім, буде покараний смертю. Залишайтесь біля царя, хоч би куди він ішов».
8 Левіти і всі мешканці Юди зробили все так, як наказав священик Єгоя́да. Вони взяли своїх людей, які були на службі в суботу, і тих, які не були, бо священик Єгоя́да не відпустив цих груп з їхньої служби. 9 Тоді священик Єгоя́да дав начальникам над сотнями списи, малі щити і круглі щити царя Давида, які були в домі правдивого Бога. 10 Він поставив усіх людей зі зброєю в руках від правого боку дому до лівого боку, біля жертовника і біля дому, щоб вони охороняли царя з усіх сторін. 11 Після того вивели царського сина, поклали на нього корону та Свідчення і зробили його царем. Єгоя́да і його сини помазали царського сина та вигукнули: «Хай живе цар!»
12 Як тільки Ата́лія почула, що люди біжать і хвалять царя, то прийшла до дому Єгови, де зібрався народ, 13 і побачила, що біля стовпа при вході в дім стоїть цар. Поряд з ним були князі і сурмачі, а весь народ того краю радів і сурмив у сурми. Також там стояли співаки з музичними інструментами і керували співанням хвалебних пісень. Тоді Ата́лія роздерла свій одяг і закричала: «Змова! Змова!» 14 А Єгоя́да звелів вийти начальникам над сотнями, провідникам війська, і наказав їм: «Виведіть її зі своїх рядів! І, якщо хтось піде за нею, убийте його мечем!» — бо перед тим він сказав: «Не вбивайте її в домі Єгови». 15 Тож вони схопили її, привели до входу в Кінську браму царського дому і там убили.
16 Після того Єгоя́да уклав угоду між собою, усім народом і царем, щоб вони і далі були народом Єгови. 17 Потім весь народ прийшов до дому Ваа́ла і зруйнував його. Люди розбили його жертовники і зображення, а Матта́на, жерця Ваа́ла, вбили перед жертовниками. 18 Крім того, Єгоя́да доручив нагляд за домом Єгови священикам і левітам, яких Давид колись розділив на групи для служіння в домі Єгови, щоб вони складали цілопалення для Єгови, згідно з тим, що записано в Законі Мойсея, і робили це з радістю та співом, як постановив Давид. 19 Також Єгоя́да поставив вартових на входах у дім Єгови, щоб жоден нечистий, хоч би з якої причини він був нечистий, не ввійшов туди. 20 Він взяв з собою начальників над сотнями, вельмож, провідників народу і весь народ краю, щоб супроводжувати царя. Тож вони вивели царя з дому Єгови, провели через верхню браму до царського дому і посадили його на царський трон. 21 Весь народ того краю радів, і в місті запанував спокій, бо Ата́лію вбили мечем.
Розділ 24
1 Єгоа́ш став царем, коли йому було сім років, і царював у Єрусалимі 40 років. Його матір’ю була Ціві́я з Бее́р-Ше́ви. 2 Єгоа́ш робив те, що правильне в очах Єгови, весь час, поки жив священик Єгоя́да. 3 Єгоя́да вибрав йому двох дружин, і в нього народилися сини і дочки.
4 Через якийсь час у серці Єгоа́ша з’явилось бажання відновити дім Єгови. 5 Тож він зібрав священиків і левітів та сказав їм: «Підіть у Юдині міста і зберіть з усіх ізраїльтян гроші на ремонт дому вашого Бога. Робіть так з року в рік. Не зволікайте». Та левіти не спішили виконувати цей наказ. 6 Тоді цар покликав Єгоя́ду, який був головою, і сказав: «Чому ти не вимагаєш, щоб левіти приносили з Юди та Єрусалима священний податок, який встановив Мойсей, слуга Єгови,— податок, який Ізра́їлів збір має давати для намету Свідчення? 7 Адже сини лихої Ата́лії розграбували дім правдивого Бога. Всі святі речі дому Єгови вони використовували для служіння Ваа́лам». 8 Тому за наказом царя зробили скриньку і поставили її біля входу в дім Єгови. 9 Потім по всьому краї Юди і в Єрусалимі оголосили, щоб люди приносили для Єгови священний податок, який Мойсей, слуга правдивого Бога, наклав на ізраїльтян у пустелі. 10 Всі князі і весь народ зраділи та почали приносити гроші й кидати в скриньку, поки вона не наповнилась.
11 Час від часу левіти відносили скриньку царю. І коли бачили, що в скриньці назбиралось багато грошей, то приходили царський писар і помічник старшого священика, забирали зі скриньки гроші та повертали її на місце. Вони робили так день у день і збирали багато грошей. 12 Тоді цар і Єгоя́да віддавали гроші тим, хто наглядав за роботами, пов’язаними зі служінням в домі Єгови, а вони наймали каменярів і майстрів, які мали відновлювати дім Єгови, а також майстрів, які працювали з залізом і міддю, щоб ті відремонтували дім Єгови. 13 Наглядачі взялися за роботу, і під їхнім наглядом праця швидко просувалась. Вони повністю відновили дім правдивого Бога та укріпили його. 14 І коли вони закінчили роботу, то решту грошей принесли царю і Єгоя́ді. На ті гроші зробили приладдя для дому Єгови. Це приладдя мало використовуватись у служінні і для приношень. Крім того, вони зробили кухлі, а також золоте і срібне приладдя. І всі дні, поки жив Єгоя́да, в домі Єгови постійно приносили цілопалення.
15 Задоволений життям, Єгоя́да дожив до глибокої старості і помер у віці 130 років. 16 Його поховали в Давидовому місті разом з царями, бо він робив добро для Ізра́їля, для правдивого Бога і його дому.
17 Після смерті Єгоя́ди до царя прийшли князі Юди та вклонились йому, і цар почав їх слухати. 18 Вони покинули дім Єгови, Бога своїх прабатьків, і стали поклонятись священним палям та служити ідолам. І за їхню вину розпалився Божий гнів на Юду та Єрусалим. 19 Єгова посилав до них пророків, щоб навернути їх до себе, і ті попереджали їх, але вони не слухали.
20 Тоді Божий дух зійшов на Заха́рія, сина священика Єгоя́ди. Тож він став перед народом на підвищенні і сказав: «Так говорить правдивий Бог: “Чому ви порушуєте заповіді Єгови? Через це ви не будете мати успіху. Ви покинули Єгову, тому він покине вас”». 21 Але вони змовилися проти нього і за наказом царя побили його камінням на подвір’ї дому Єгови. 22 Отже, цар Єгоа́ш не пам’ятав відданої любові, яку виявив йому Єгоя́да, його батько, і вбив його сина, який перед смертю сказав: «Нехай Єгова побачить і відплатить тобі».
23 На початку року проти Єгоа́ша виступило військо сирійців. Вони захопили Юду та Єрусалим, убили всіх князів народу, а всю награбовану здобич відправили дамаському царю. 24 Хоча військо сирійців, які напали на край, було нечисленне, Єгова віддав у їхню руку численне юдейське військо, бо вони покинули Єгову, Бога своїх прабатьків. Тож вони виконали присуд над Єгоа́шем. 25 Коли ж сирійці пішли, залишивши його тяжко пораненим, проти нього змовились його власні слуги, щоб помститися за кров синів священика Єгоя́ди. Єгоа́ша вбили на його ж ліжку, і він помер. Його поховали в Давидовому місті, але не в царських гробницях.
26 Ось ті, хто змовився проти нього: Зава́д, син аммонітя́нки Шімеа́т, і Єгозава́д, син моавітя́нки Шімрі́т. 27 А про його синів, про багато присудів, які були йому виголошені, і про те, як він відновив дім правдивого Бога, записано в оповідях у Книзі царів. І замість нього зацарював його син Амаці́я.
Розділ 25
1 Амаці́я став царем, коли йому було 25 років, і царював у Єрусалимі 29 років. Його матір’ю була Єгоадда́н з Єрусалима. 2 Він робив те, що правильне в очах Єгови, хоч і не від усього серця. 3 Як тільки Амаці́я зміцнив свою царську владу, то повбивав слуг, які колись убили царя, його батька. 4 Але їхніх синів він не вбив, бо дотримувався написаного в Законі, у книзі Мойсея, в якій Єгова наказав: «Батьків не можна карати смертю за гріх синів, а синів — за гріх батьків. Кожен має померти за власний гріх».
5 Амаці́я зібрав мешканців Юди і поставив усіх чоловіків з племені Юди та Веніями́на за їхніми родами: за групами, на чолі яких були начальники над тисячами і начальники над сотнями. Він зробив перепис усіх, хто мав 20 років і більше. Усього їх було 300000 навчених воїнів, придатних служити у війську і споряджених списами та великими щитами. 6 Також за 100 талантів срібла він найняв в Ізра́їлі 100000 сильних воїнів. 7 Тоді до нього прийшов Божий чоловік і сказав: «Царю, не бери з собою Ізра́їлеве військо, бо Єгова не з Ізра́їлем, він не з єфре́мівцями. 8 Іди сам і сміливо вступай у бій. Інакше правдивий Бог зробить так, що ти впадеш перед ворогом, адже Бог має силу і допомогти, і повалити». 9 Та Амаці́я сказав Божому чоловікові: «Але ж я заплатив Ізра́їлевим загонам 100 талантів!» На це Божий чоловік відповів: «Єгова може дати тобі набагато більше». 10 Тож Амаці́я відпустив воїнів, які прийшли до нього з Єфре́ма, і відіслав їх додому. Але вони сильно обурились і повернулися додому, палаючи гнівом на Юду.
11 Амаці́я набрався мужності і повів свої загони в Соляну долину. Там він розбив військо Сеї́ру, вбивши 10000 чоловіків. 12 Крім того, воїни Юди захопили ще 10000 чоловіків, яких відвели на вершину скелі та поскидали звідти, і всі вони розбились. 13 А воїни, яких Амаці́я не взяв на війну і відіслав додому, почали нападати на Юдині міста, від Сама́рії до Бет-Хоро́на. Вони вбили 3000 осіб і набрали багато здобичі.
14 Після того як Амаці́я розбив едомля́н, він повернувся додому, взявши з собою богів, яким поклонялися мешканці Сеї́ру. Він зробив їх своїми богами: поставив їх у себе і почав їм поклонятися та спалювати приношення. 15 Тоді Єгова запалав гнівом на Амаці́ю і послав до нього пророка з такими словами: «Чому ти поклоняєшся богам цього народу, які не змогли врятувати свій народ з твоєї руки?» 16 І, коли пророк ще говорив, цар сказав: «Хіба ми поставили тебе царським радником? Замовкни, якщо не хочеш померти!» Тож пророк замовк, але потім сказав: «Я знаю, що Бог постановив знищити тебе за те, що ти зробив це і не послухався моєї поради».
17 Тоді Амаці́я, цар Юди, порозмовлявши зі своїми радниками, відправив посланців до ізра́їльського царя Єгоа́ша, сина Єгоаха́за, сина Є́гу, з такою звісткою: «Приходь! Поміряємося силами в бою». 18 У відповідь ізра́їльський цар Єгоа́ш передав Юдиному царю Амаці́ї такі слова: «Будяк з Ліва́ну послав ліва́нському кедру звістку: “Віддай свою дочку моєму синові за дружину”. Але проходив дикий звір з Ліва́ну і затоптав той будяк. 19 Ти думаєш собі: “Та я ж розбив едомля́н!” — і твоє серце загордилось та прагне слави. Але сиди ліпше вдома. Навіщо тобі накликати на себе біду? Адже впадеш і ти, і Юда з тобою».
20 Однак Амаці́я не послухався його, бо це було від правдивого Бога, який хотів віддати цей народ у руку ворога за те, що він поклонявся богам Едо́му. 21 Тож ізра́їльський цар Єгоа́ш пішов до Юдиного царя Амаці́ї, щоб помірятися силами в бою біля Бет-Шеме́ша, що в Юді. 22 Ізраїльтяни розбили мешканців Юди, і ті повтікали до своїх домів. 23 А ізра́їльський цар Єгоа́ш захопив у Бет-Шеме́ші Юдиного царя Амаці́ю, сина Єгоа́ша, сина Єгоаха́за, і привів його в Єрусалим. Після того він розвалив єрусалимський мур від Єфре́мової брами до Наріжної брами, зробивши пролом довжиною 400 ліктів. 24 Він забрав усе золото, срібло та всі речі, які були у домі правдивого Бога в Ове́д-Едо́ма, а також у скарбницях царського дому, взяв заручників і повернувся в Сама́рію.
25 Юдин цар Амаці́я, син Єгоа́ша, прожив після смерті ізра́їльського царя Єгоа́ша, сина Єгоаха́за, ще 15 років. 26 А про інші діла Амаці́ї, від першого до останнього, записано в Книзі Юдиних та Ізра́їлевих царів. 27 Коли Амаці́я відвернувся від Єгови, проти нього вчинили змову в Єрусалимі. Зрештою Амаці́я втік у Лахі́ш, але за ним погналися до Лахі́ша і там убили. 28 Потім його привезли на конях у місто Юди і поховали разом з його прабатьками.
Розділ 26
1 Тоді весь народ Юди взяв Уззі́ю, якому було 16 років, і зробив його царем замість його батька Амаці́ї. 2 Уззі́я відбудував Ело́т і повернув його Юді, після того як цар спочив зі своїми прабатьками. 3 Уззі́я став царем, коли йому було 16 років, і царював у Єрусалимі 52 роки. Його матір’ю була Єхо́лія з Єрусалима. 4 Він робив те, що правильне в очах Єгови, як і його батько Амаці́я. 5 Уззі́я завжди шукав Бога за днів Заха́рія, який навчав його боятися правдивого Бога. І, доки Уззі́я шукав правдивого Бога Єгову, доти він його благословляв.
6 Уззі́я пішов воювати з філісти́млянами і зруйнував мури Га́та, Явне́ і Ашдо́да, а потім побудував міста біля Ашдо́да і в краю філісти́млян. 7 Правдивий Бог допомагав йому воювати з філісти́млянами, з арабами, які жили в Гур-Ваа́лі, та з меуні́мами. 8 Аммонітя́ни почали платити Уззі́ї данину. Зрештою слава про нього поширилась аж до Єгипту, бо він став дуже могутнім. 9 Крім того, Уззі́я побудував у Єрусалимі башти біля Наріжної брами, біля Долинної брами і біля Підпори та укріпив їх. 10 Також він побудував башти в пустелі та викопав чимало водозборів, бо в нього було дуже багато худоби. Те саме він зробив у Шефе́лі і на рівнині. А в горах і на Карме́лі він мав багато рільників і виноградарів, бо любив рільництво.
11 До того ж Уззі́я мав озброєні військові загони, які ходили на війну. Писар Єії́л і начальник Маасе́я під проводом Ханані́ї, одного з царських князів, провели перепис воїнів у загонах. 12 На чолі цих сильних воїнів було 2600 голів родів. 13 Вони керували військом, в якому налічувалося 307500 чоловіків, готових до війни; це була могутня військова сила, яка допомагала царю воювати з ворогом. 14 Уззі́я озброїв ціле військо щитами, списами, шоломами, панцирами, луками і камінням для пращ. 15 Також він зробив у Єрусалимі військові машини, винайдені вмілими майстрами, і поставив їх на баштах і на рогах мурів, щоб стріляти з них стрілами та великим камінням. І слава про нього розійшлася дуже далеко, бо він отримував величезну допомогу і став могутнім.
16 Але через свою могутність він загордився у серці, і це погубило його. Він виявив невірність своєму Богу Єгові, увійшовши в храм Єгови, щоб спалити пахощі на жертовнику для спалювання фіміаму. 17 Слідом за Уззі́єю ввійшов священик Азарі́я та 80 інших священиків Єгови, хоробрих чоловіків, 18 щоб перешкодити царю Уззі́ї. Вони сказали: «Уззі́є, ти не маєш права спалювати фіміам для Єгови! Спалювати фіміам повинні лише священики, нащадки Аарона, які були освячені. Вийди зі святині! Ти виявив невірність, і це не робить тобі честі в очах Бога Єгови».
19 Але Уззі́я, який тримав у руках курильницю для фіміаму, сильно розлютився на священиків — і тоді на його чолі з’явилась проказа. Усе це сталося на очах священиків у домі Єгови, біля жертовника для спалювання фіміаму. 20 Коли старший священик Азарі́я та всі священики глянули на нього і побачили на його чолі проказу, то стали швидко виводити його звідти. Та й сам він хотів якнайшвидше вийти, бо його вразив Єгова.
21 Цар Уззі́я залишався прокаженим аж до смерті. Весь той час він жив як прокажений в окремому домі і був відлучений від дому Єгови. А його син Йота́м управляв царським домом і судив народ краю.
22 Про інші діла Уззі́ї, від першого до останнього, записав пророк Ісая, син Амо́ца. 23 Коли Уззі́я спочив зі своїми прабатьками, його поховали з прабатьками, але не в царській гробниці, а на царському полі поблизу, бо говорили: «Він прокажений». А замість нього зацарював його син Йота́м.
Розділ 27
1 Йота́м став царем, коли йому було 25 років, і царював у Єрусалимі 16 років. Його матір’ю була Єру́ша, дочка Садо́ка. 2 Він робив те, що правильне в очах Єгови. Йота́м в усьому наслідував свого батька Уззі́ю, але не входив у храм Єгови. А народ і далі чинив зло. 3 Йота́м збудував верхню браму дому Єгови і провів багато будівельних робіт на мурі Офе́лу. 4 Також він побудував міста в гористому краї Юди, а в лісах — укріплення і башти. 5 Він воював з царем аммонітя́н і зрештою переміг його. Тому в той рік аммонітя́ни дали йому 100 талантів срібла, 10000 ко́рів пшениці і 10000 ко́рів ячменю. Стільки ж вони заплатили йому на другий і третій рік. 6 Тож Йота́м і далі зміцнявся, бо зробив свої шляхи прямими перед Єговою, своїм Богом.
7 А про інші діла Йота́ма, про всі його війни і про все, що він робив, записано в Книзі Ізра́їлевих та Юдиних царів. 8 Він став царем, коли йому було 25 років, і царював у Єрусалимі 16 років. 9 Коли Йота́м спочив зі своїми прабатьками, його поховали в Давидовому місті. А замість нього зацарював його син Аха́з.
Розділ 28
1 Аха́з став царем, коли йому було 20 років, і царював у Єрусалимі 16 років. На відміну від свого прабатька Давида, він не робив того, що правильне в очах Єгови. 2 Він ходив слідами Ізра́їлевих царів і навіть зробив Ваа́лів, статуї з металу. 3 Він складав приношення в долині Гінно́мового Сина і спалював своїх синів у вогні, перейнявши гидкі звичаї народів, які Єгова вигнав перед ізраїльтянами. 4 Він також приносив жертви і спалював приношення на священних узвишшях, на пагорбах і під кожним розлогим деревом.
5 Тож Єгова, його Бог, віддав його в руку сирійського царя. Сирійці розбили його, забрали багато полонених і привели їх у Дамаск. Також Бог віддав його в руку Ізра́їлевого царя, який завдав йому великої поразки. 6 За один день Пека́х, син Ремалі́ї, вбив у Юді 120000 хоробрих воїнів, бо мешканці Юди залишили Єгову, Бога своїх прабатьків. 7 А Зі́хрі, воїн з племені Єфре́ма, вбив Маасе́ю, царського сина, а також Азріка́ма, управителя палацу, і Елка́ну, який був другим після царя. 8 Крім того, ізраїльтяни забрали з собою 200000 полонених — своїх братів, їхніх дружин, синів і дочок. Також вони набрали багато здобичі, яку принесли в Сама́рію.
9 Був там один пророк Єгови, на ім’я Оде́д. Він вийшов назустріч війську, яке поверталося в Сама́рію, і сказав: «Послухайте! Мешканці Юди розгнівали Єгову, Бога ваших прабатьків, тому він дав їх у вашу руку. Але ви знищували їх з такою лютістю, що це дійшло аж до неба. 10 Тепер же ви хочете зробити мешканців Юди та Єрусалима своїми слугами і служницями. Та хіба на вас самих немає вини перед вашим Богом Єговою? 11 Послухайте мене і відпустіть своїх братів, яких взяли в полон, бо гнів Єгови запалав на вас».
12 Тоді декотрі голови єфре́мівців — Азарі́я, син Єгохана́на, Берехі́я, син Мешіллемо́та, Єхізкі́я, син Шаллу́ма, і Ама́са, син Хадла́я,— виступили проти тих, хто повертався з військового походу, 13 і сказали: «Не вводьте сюди полонених, щоб ми не стали винними перед Єговою. Невже ви хочете збільшити наші гріхи і нашу вину? Ми і так сильно провинились, і Божий гнів запалився на Ізра́їля». 14 Тож озброєні воїни віддали полонених і здобич князям та цілому збору. 15 І чоловіки, вибрані поіменно, взяли одяг зі здобичі та одягнули полонених, які були без одягу. Полонених одягнули, взули в сандалії, нагодували, напоїли і намастили олією, а тих, хто ослаб, посадили на ослів і повезли до їхніх братів у Єрихон, в місто пальм. Після того вони повернулись у Сама́рію.
16 В той час цар Аха́з попросив царів Ассирії про допомогу. 17 Едомля́ни знову прийшли та напали на Юду і взяли полонених. 18 А філісти́мляни вдерлися в міста Шефе́ли та Неге́ву, що в Юді. Вони захопили Бет-Шеме́ш, Айяло́н, Гедеро́т, Со́хо з залежними від нього містами, Ті́мну з залежними містами та Гі́мзо з залежними містами і там оселились. 19 Так Єгова впокорив Юду через Аха́за, царя Ізра́їля, бо він виявив велику невірність Єгові і через нього народ Юди став розпусним.
20 Зрештою прийшов ассирійський цар Тілгатпілнесе́р і, замість того щоб зміцнити Аха́за, почав його гнобити. 21 Аха́з взяв усе, що було цінне в домі Єгови, в царському домі та в домах князів, і подарував ассирійському царю, але це не допомогло. 22 У той важкий час цар Аха́з виявляв ще більшу невірність Єгові. 23 Він почав приносити жертви богам Дамаска, які завдали йому поразки, бо говорив: «Боги сирійських царів допомагають їм, тому я буду складати їм жертви, щоб вони допомагали і мені». Але через них він і весь Ізра́їль спіткнулися. 24 Аха́з зібрав речі з дому правдивого Бога і порубав їх. Він закрив двері дому Єгови і поробив собі жертовники на розі кожної вулиці Єрусалима. 25 І в усіх містах Юди він зробив узвишшя, щоб спалювати там приношення для інших богів, і тим ображав Єгову, Бога своїх прабатьків.
26 А про інші його діла, від першого до останнього, про все, що він робив, записано в Книзі Юдиних та Ізра́їлевих царів. 27 Коли Аха́з спочив зі своїми прабатьками, його поховали в місті, в Єрусалимі, але не в гробницях Ізра́їлевих царів. Замість нього зацарював його син Єзекі́я.
Розділ 29
1 Єзекі́я став царем, коли йому було 25 років, і царював у Єрусалимі 29 років. Його матір’ю була Аві́я, дочка Заха́рія. 2 Він робив те, що правильне в очах Єгови, як і його прабатько Давид. 3 У перший місяць першого року свого царювання він відкрив двері дому Єгови і відремонтував їх. 4 Потім він привів священиків і левітів, зібрав їх на площі зі східного боку 5 і сказав: «Послухайте, левіти. Освятіться самі та освятіть дім Єгови, Бога ваших прабатьків, і усуньте зі святого місця все, що нечисте. 6 Наші батьки були невірні і робили зло в очах нашого Бога Єгови. Вони покинули Єгову, відвернули своє лице від його святого намету і стали до нього спиною. 7 Вони закрили двері притвору, погасили світильники та перестали спалювати фіміам і складати у святому місці цілопалення для Ізра́їлевого Бога. 8 Тому Єгова запалав гнівом на Юду та Єрусалим і зробив їх жахливим видовищем, щоб кожен, хто подивиться на них, здивувався і аж присвиснув. Це ви і бачите на власні очі. 9 Наші прабатьки загинули від меча, а наші сини, дочки і дружини потрапили в полон. 10 Тож я від усього серця хочу укласти угоду з Єговою, Богом Ізра́їля, щоб відвернути від нас його палючий гнів. 11 Сини мої, не будьте у цей час недбалими, бо саме вас Єгова вибрав, щоб ви були його служителями, завжди виконували служіння перед його лицем і спалювали приношення».
12 Тоді встали левіти: з кега́тівців — Маха́т, син Амаса́я, та Йоі́л, син Азарі́ї; з мера́рівців — Кіш, син А́вді, та Азарі́я, син Єгаллеле́ля; з гершо́нівців — Йоа́х, син Зі́мми, та Еде́м, син Йоа́ха; 13 з синів Еліцафа́на — Ші́мрі та Єуї́л; з синів Аса́фа — Заха́рій і Маттані́я; 14 з синів Гема́на — Єхії́л і Ші́м’ї; з синів Єдуту́на — Шема́я та Уззії́л. 15 Вони зібрали своїх братів, освятились і пішли очищати дім Єгови, як і наказав цар згідно зі словом Єгови. 16 Священики увійшли в дім Єгови, щоб очистити його і повиносити на подвір’я дому Єгови всі нечисті речі, які були в храмі Єгови. Потім левіти взяли ці речі й винесли в долину Кедро́н. 17 Вони почали освячення першого дня першого місяця, а восьмого дня того місяця дійшли до притвору храму Єгови. Вісім днів вони освячували дім Єгови і на 16-й день першого місяця закінчили.
18 Після того вони прийшли до царя Єзекі́ї і сказали: «Ми очистили весь дім Єгови, жертовник для цілопалень та все його приладдя і стіл для хлібів, які кладуть у стоси, та все його приладдя. 19 Також ми приготували й освятили всі речі, які невірний цар Аха́з під час свого правління повикидав з храму, і тепер вони перед жертовником Єгови».
20 Рано-вранці цар Єзекі́я встав, зібрав князів міста і пішов з ними до дому Єгови. 21 Тоді привели сім биків, сім баранів, сім ягнят і сім козлів, щоб скласти їх як приношення за гріх — приношення за царство, за святиню і за Юду. Єзекі́я наказав священикам, нащадкам Аарона, скласти ці приношення на жертовнику Єгови. 22 Після того як зарізали биків, священики взяли їхню кров і покропили нею жертовник. Потім зарізали баранів і покропили жертовник їхньою кров’ю, а тоді зарізали ягнят і покропили жертовник їхньою кров’ю. 23 Далі привели козлів, яких мали скласти як приношення за гріх, поставили їх перед царем та збором і поклали на них руки. 24 Священики зарізали їх і склали їхню кров на жертовнику як приношення за гріх, щоб примирити весь Ізра́їль з Богом, адже згідно з наказом царя цілопалення і приношення за гріх треба було скласти за весь Ізра́їль.
25 А левіти тим часом стояли, як цар і звелів, біля дому Єгови з кимвалами, лірами та арфами за наказом Давида, царського провидця Га́да і пророка Ната́на. Цей наказ дав Єгова через своїх пророків. 26 Левіти стояли з музичними інструментами Давида, а священики — з сурмами.
27 Потім Єзекі́я наказав скласти цілопалення на жертовнику. І, коли почали складати цілопалення, залунав спів для Єгови під супровід інструментів ізра́їльського царя Давида, яким вторували сурми. 28 І, поки не закінчили складати цілопалення, лунав спів, сурмили сурми, а весь збір вклонявся. 29 Коли ж закінчили складати цілопалення, цар і всі, хто був з ним, впали на коліна і вклонились обличчям до землі. 30 Тоді цар Єзекі́я та князі наказали левітам вихваляти Єгову піснями Давида і провидця Аса́фа. Тож вони з великою радістю вихваляли Бога і, впавши на коліна, вклонились до землі.
31 Єзекі́я сказав: «Тепер ви освячені для Єгови. Приходьте і приносьте жертви подяки та інші жертви в дім Єгови». Тож збір почав приносити жертви подяки та інші жертви; також усі, кого спонукувало серце, приносили цілопалення. 32 І збір приніс 70 биків, 100 баранів і 200 ягнят як цілопалення для Єгови 33 та 600 биків і 3000 овець як святе приношення. 34 Але священиків було замало, і вони не встигали знімати шкури з тварин, яких складали як цілопалення. Тому їхні брати, левіти, допомагали їм, поки не була виконана вся робота і поки не освятилися священики. Левіти ж поставилися до освячення більш сумлінно, ніж священики. 35 У той час принесли багато цілопалень, жиру з мирних жертв і виливних жертв, які приносяться з цілопаленнями. Так було відновлено служіння в домі Єгови. 36 Тож Єзекі́я та весь народ раділи тому, що зробив для них правдивий Бог, адже все це сталося дуже несподівано.
Розділ 30
1 Єзекі́я розіслав посланців по всьому краю Ізра́їля та Юди і написав листи племенам Єфре́ма і Манасі́ї, запрошуючи народ прийти у дім Єгови в Єрусалим та відзначити Пасху для Ізра́їлевого Бога Єгови. 2 Цар, його князі і весь збір у Єрусалимі вирішили відсвяткувати Пасху другого місяця. 3 Вони не могли відзначити її вчасно, тому що було замало священиків, які освятились, і народ не встиг зібратися в Єрусалимі. 4 Це рішення було до вподоби цареві та цілому збору. 5 Тому постановили оголосити по всьому Ізра́їлю, від Бее́р-Ше́ви до Да́на, щоб народ прийшов у Єрусалим відзначити Пасху для Єгови, Бога Ізра́їля, бо вже давно весь народ не збирався разом, щоб святкувати її так, як написано в Законі.
6 Тож за царським наказом гінці з листами від царя і його князів обійшли весь край Ізра́їля та Юди з такою звісткою: «Ізраїльтяни, поверніться до Єгови, Бога Авраама, Ісака та Ізра́їля, і тоді він повернеться до останку, який врятувався від ассирійських царів. 7 Не наслідуйте ваших прабатьків і ваших братів, які були невірні Єгові, Богу своїх прабатьків, і тому він зробив їх жахливим видовищем, як ви самі бачите. 8 Не будьте такими впертими, як ваші прабатьки. Підкоріться Єгові, прийдіть до його святині, яку він освятив навіки, та служіть вашому Богу Єгові, щоб він відвернув від вас свій палючий гнів. 9 Якщо ви повернетесь до Єгови, то поневолювачі ваших синів і братів виявлять їм милосердя і дозволять повернутися в цей край, бо ваш Бог Єгова співчутливий та милосердний. Він не відверне від вас свого лиця, якщо ви повернетесь до нього».
10 Гінці почали обходити всі міста в краю Єфре́ма і Манасі́ї та дійшли до краю Завуло́на, але люди насміхалися і глузували з них. 11 Все ж дехто з племен Аси́ра, Манасі́ї та Завуло́на впокорився і прийшов до Єрусалима. 12 Правдивий Бог допоміг їм однодушно виконати наказ, який дав цар і князі за словом Єгови.
13 Тож в Єрусалимі зібралася сила-силенна людей, збір дуже численний, щоб другого місяця відзначити Свято прісного хліба. 14 Вони усунули жертовники, які були в Єрусалимі, та жертовники, на яких спалювали фіміам, і повикидали їх у долину Кедро́н. 15 А 14-го дня другого місяця вони зарізали пасхальну жертву. Священикам і левітам стало соромно, тому вони освятились і принесли цілопалення до дому Єгови. 16 Вони зайняли свої місця, як вимагав Закон Мойсея, Божого чоловіка. І священики кропили кров’ю, яку подавали їм левіти. 17 Оскільки багато людей зі збору не освятилось, то левіти мали різати пасхальні жертви за всіх, хто був нечистий, щоб освятити їх для Єгови. 18 Дуже багато людей, особливо з племен Єфре́ма, Манасі́ї, Іссаха́ра і Завуло́на, не очистилися і їли пасхальну жертву всупереч вимогам Закону. Тож Єзекі́я помолився за них, кажучи: «Єгово, ти добрий. Прости 19 всіх, хто приготував серце, щоб шукати тебе, правдивого Бога Єгову, Бога своїх прабатьків, але не очистився за вимогами святості». 20 І Єгова вислухав Єзекі́ю та простив народ.
21 Ізраїльтяни, які були в Єрусалимі, сім днів відзначали Свято прісного хліба і дуже раділи. А левіти і священики щодня вихваляли Єгову, голосно граючи на музичних інструментах на славу Єгові. 22 Крім того, Єзекі́я підбадьорював усіх левітів, які вміло виконували служіння Єгові. І впродовж семи днів свята люди складали мирні жертви, їли та дякували Єгові, Богу своїх прабатьків.
23 Потім весь збір вирішив продовжити святкування на сім днів. Тож люди відзначали свято ще сім днів і дуже раділи. 24 Єзекі́я, цар Юди, дав збору 1000 биків і 7000 овець, а князі дали 1000 биків та 10000 овець. І дуже багато священиків освятилось. 25 Увесь збір Юди, священики, левіти, весь збір, який прийшов з Ізра́їля, чужинці, котрі прийшли з Ізра́їлевого краю, і чужинці, які жили в Юді,— усі вони раділи. 26 І була в Єрусалимі велика радість, бо від днів Ізра́їлевого царя Соломона, Давидового сина, в Єрусалимі не було нічого подібного. 27 Зрештою священики-левіти встали і поблагословили народ. Бог почув їхній голос, і їхня молитва дійшла до неба, до його святої оселі.
Розділ 31
1 Після всього того ізраїльтяни, які там були, пішли в міста Юди. Вони почали розбивати священні стовпи, зрубувати священні палі і нищити священні узвишшя та жертовники по всьому краї Юди, Веніями́на, Єфре́ма і Манасі́ї, поки не поруйнували все це дощенту. Потім ізраїльтяни повернулись у свої міста, кожен у своє володіння.
2 А Єзекі́я поділив священиків і левітів на групи, відповідно до служіння, яке мала виконувати кожна група. Вони повинні були складати цілопалення та мирні жертви, а також служити і віддавати подяку та хвалу біля брам, на подвір’ях дому Єгови. 3 Зі свого майна цар став давати частку для цілопалень: для ранкового і вечірнього цілопалення, а також для цілопалень, які складали щосуботи, у новомісяччя і у свята, як написано в Законі Єгови.
4 Також він наказав мешканцям Єрусалима давати священикам і левітам частку, яка їм належить, щоб вони могли твердо триматися закону Єгови. 5 Як тільки вийшов цей наказ, ізраїльтяни почали приносити багато перших плодів: зерно, молоде вино, олію, мед та все, що виростили на полі. Вони щедро давали десятину з усього. 6 Мешканці Ізра́їлю та Юди, котрі жили в Юдиних містах, давали десятину з биків та овець і десятину зі святих речей, які були освячені для їхнього Бога Єгови. Вони приносили всього цього дуже багато і складали на купи. 7 Третього місяця вони почали складати все це, а сьомого місяця закінчили. 8 Коли Єзекі́я та князі прийшли і побачили ті купи, то віддали хвалу Єгові і поблагословили його народ Ізра́їль.
9 Єзекі́я запитав священиків і левітів про ті купи, 10 і Азарі́я, старший священик з роду Садо́ка, відповів: «Відтоді як народ почав приносити пожертви в дім Єгови, люди їдять досита і ще залишається, бо Єгова благословляє свій народ. І ось скільки всього зосталось».
11 Тоді Єзекі́я наказав приготувати комори в домі Єгови, і їх приготували. 12 Туди перенесли пожертви, десятини та святі речі, і ті, хто переносив, виконували своє завдання сумлінно. Відповідальним за все це був левіт Конані́я, а другим після нього був його брат Ші́м’ї. 13 За наказом царя Єзекі́ї, помічниками Конані́ї та його брата Ші́м’ї були призначені Єхії́л, Азазі́я, Наха́т, Асаї́л, Єрімо́т, Йозава́д, Елії́л, Їсмахі́я, Маха́т і Бена́я, а наглядачем у домі правдивого Бога був Азарі́я. 14 Левіт Ко́ре, син Ї́мни, вартовий на східному боці, відповідав за добровільні приношення для правдивого Бога; він розподіляв пожертви, які приносили для Єгови, та особливо святі дари. 15 Під його керівництвом у містах священиків служили Еде́м, Мініами́н, Єшу́а, Шема́я, Амарі́я та Шехані́я, яким було доручено роздавати частки своїм братам, що служили в групах; кожен мав отримати однакову частку — і малий, і великий. 16 Частки отримували також всі, хто був записаний у родоводі і щодня приходив у дім Єгови, щоб служити і виконувати свої обов’язки в групах. У родоводі були записані особи чоловічої статі віком від трьох років і більше.
17 Священики були записані в родоводі за своїми родами, так само як і левіти (віком від 20 років і більше, відповідно до того, які обов’язки вони виконували в групах). 18 У родоводі були записані також їхні діти, дружини, сини і дочки — весь їхній збір, бо вони освятились, щоб виконувати доручене їм святе служіння. 19 І були записані Ааронові нащадки, священики, які жили в околицях своїх міст. У кожному місті були чоловіки, вибрані поіменно, які розподіляли їжу між особами чоловічої статі зі священицького роду і між усіма левітами, записаними в родоводі.
20 Єзекі́я зробив так по всьому краї Юди. Він робив те, що добре і правильне в очах Єгови, його Бога, і був йому вірний. 21 Все, що він робив, шукаючи свого Бога,— все, що було пов’язано зі служінням у домі правдивого Бога, із Законом і заповідями,— він робив від усього серця і мав успіх.
Розділ 32
1 Після всіх діл, які Єзекі́я зробив, виявляючи вірність Богові, прийшов ассирійський цар Сінаххері́б і напав на Юду. Він взяв в облогу укріплені міста, маючи намір захопити їх.
2 Коли Єзекі́я побачив, що Сінаххері́б прийшов воювати проти Єрусалима, 3 то, порадившись зі своїми князями та воїнами, вирішив заси́пати джерела за містом. І вони допомогли йому зробити це. 4 Зібралося багато людей, і вони позасипали всі джерела і потік, який протікав через ту землю. Вони казали: «Чому це ассирійські царі, коли прийдуть, мають знайти стільки води?»
5 Крім того, Єзекі́я, діючи рішуче, повністю відбудував зруйновану частину муру і спорудив на ньому башти. Також він збудував ще один мур довкола, укріпив Пагорб у Давидовому місті та зробив багато зброї і щитів. 6 Він поставив над народом воєначальників, зібрав їх на площі біля міської брами і підбадьорив такими словами: 7 «Будьте мужні й сильні. Не бійтесь і не лякайтесь ассирійського царя та полчища, яке з ним прийшло, бо тих, хто з нами, більше, ніж тих, хто з ним. 8 Адже він покладається на людську силу, а з нами Єгова, наш Бог, який буде допомагати нам і воювати за нас». Почувши слова Юдиного царя Єзекі́ї, народ зміцнився.
9 Після того ассирійський цар Сінаххері́б, який був з усім своїм військом у Лахі́ші, послав своїх слуг у Єрусалим до Єзекі́ї, Юдиного царя, і до всіх мешканців Єрусалима з такою звісткою:
10 «Так говорить Сінаххері́б, цар Ассирії: “На кого ви покладаєтесь, сидячи в оточеному Єрусалимі? 11 Хіба не зводить вас Єзекі́я, щоб приректи на смерть від голоду і спраги, коли каже: «Наш Бог Єгова врятує нас з руки ассирійського царя»? 12 Хіба сам Єзекі́я не поруйнував священні узвишшя вашого Бога і його жертовники, наказавши мешканцям Юди та Єрусалима: «Вклоняйтеся лише перед одним жертовником і тільки на ньому спалюйте приношення»? 13 Невже ви не знаєте, що́ зробив я і мої прабатьки всім народам землі? Чи боги тих народів змогли врятувати їхній край з моєї руки? 14 Хто з богів тих народів, котрі були знищені моїми прабатьками, зміг врятувати свій народ з моєї руки? То невже ваш Бог зможе врятувати вас з моєї руки? 15 Нехай Єзекі́я не обманює та не зводить вас! Не вірте йому, бо ніхто з богів тих народів і царств не зміг врятувати свій народ з моєї руки і з руки моїх прабатьків. Так само й ваш Бог не врятує вас з моєї руки!”»
16 Слуги ассирійського царя говорили ще багато іншого, зневажаючи Єгову, правдивого Бога, і його слугу Єзекі́ю. 17 Крім того, ассирійський цар написав листи, в яких ображав Ізра́їлевого Бога Єгову, і говорив: «Бог Єзекі́ї не врятує свого народу з моєї руки, так само як боги народів землі не врятували своїх народів». 18 І вони голосно кричали по-юдейськи, звертаючись до мешканців Єрусалима, які були на мурі. Вони хотіли настрашити і залякати їх, а тоді захопити місто. 19 Вони зневажали Бога Єрусалима так само, як богів, яким поклонялись інші народи землі,— богів, зроблених руками людини. 20 А цар Єзекі́я і пророк Ісая, син Амо́ца, молилися про це і просили допомоги в Бога, який на небі.
21 Тоді Єгова послав ангела і винищив усіх сильних воїнів, провідників і начальників у ассирійському таборі. Тож ассирійський цар повернувся до свого краю осоромлений. Через якийсь час він пішов у дім свого бога, і там його вбили мечем власні сини. 22 Так Єгова врятував Єзекі́ю та жителів Єрусалима з руки ассирійського царя Сінаххері́ба та всіх інших ворогів і дав їм мир навкруги. 23 І багато людей приносили в Єрусалим дари для Єгови. Також вони приносили дорогі дарунки юдейському царю Єзекі́ї, і після того він звеличився в очах усіх народів.
24 У ті дні Єзекі́я захворів і був при смерті. Тоді він почав молитися до Єгови, і Він відповів та дав йому знак. 25 Але Єзекі́я не був вдячний за виявлену йому доброту, бо його серце запишалось. Через це Божий гнів запалився на нього, на Юду і на Єрусалим. 26 Однак Єзекі́я впокорив своє пихате серце, — і він, і мешканці Єрусалима,— тож гнів Єгови не прийшов на них за днів Єзекі́ї.
27 Єзекі́я дуже розбагатів і прославився. Він зробив собі сховища для срібла, золота, дорогоцінного каміння, бальзаму, щитів та всіх коштовних речей. 28 Крім того, він зробив комори для зерна, молодого вина та олії, а також стійла для різної худоби і кошари для отар. 29 Він побудував міста і набув багато дрібної та великої худоби, адже Бог дав йому великі маєтки. 30 Єзекі́я заси́пав верхнє джерело Гіхо́ну і направив його во́ди на захід до Давидового міста. І в усіх ділах Єзекі́я мав успіх. 31 Коли ж вавилонські князі вислали до Єзекі́ї посланців, щоб розпитати про знак, який був даний у краю, то правдивий Бог відступив від нього, щоб випробувати його і побачити все, що у нього в серці.
32 А про інші діла Єзекі́ї та про віддану любов, яку він виявляв, записано у видінні пророка Ісаї, сина Амо́ца, в Книзі Юдиних та Ізра́їлевих царів. 33 Коли Єзекі́я спочив зі своїми прабатьками, його поховали на схилі, яким ходили до гробниць Давидових синів. І всі мешканці Юди та Єрусалима вшанували Єзекі́ю після його смерті. А замість нього зацарював його син Манасі́я.
Розділ 33
1 Манасі́я став царем, коли йому було 12 років, і царював у Єрусалимі 55 років.
2 Він робив зло в очах Єгови, перейнявши гидкі звичаї народів, які Єгова вигнав перед Ізра́їлем. 3 Він відбудував священні узвишшя, які зруйнував його батько Єзекі́я, поставив жертовники для Ваа́лів, зробив священні палі і вклонявся усьому небесному війську та служив йому. 4 Також він побудував жертовники в домі Єгови, про який Єгова сказав: «Моє ім’я буде перебувати в Єрусалимі повіки». 5 На двох подвір’ях дому Єгови Манасі́я збудував жертовники для всього небесного війська. 6 Крім того, він спалив своїх синів у долині Гінно́мового Сина, займався магією, ворожив, чарував, призначив віщунів і тих, хто викликає духів. Він чинив багато зла в очах Єгови та ображав його.
7 Також він зробив різьбленого ідола і поставив його в домі правдивого Бога, про який Бог сказав Давиду і його синові Соломону: «У цьому домі та в Єрусалимі, який я вибрав з усіх Ізра́їлевих племен, моє ім’я буде перебувати повіки. 8 Я більше ніколи не вижену ізраїльтян з краю, який пообіцяв дати їхнім прабатькам, якщо вони будуть старанно виконувати все, що я їм наказав: увесь мій Закон, усі постанови та присуди, які я дав їм через Мойсея». 9 Манасі́я збив мешканців Юди та Єрусалима з дороги, спонукуючи їх поводитися ще гірше, ніж народи, які Єгова вигубив перед ізраїльтянами.
10 І Єгова говорив до Манасі́ї та його народу, але вони не звертали уваги. 11 Тож Єгова навів на них воєначальників ассирійського царя, які схопили Манасі́ю гаками, закували його в мідяні кайдани і забрали до Вавилона. 12 Потрапивши в біду, він почав благати про ласку свого Бога Єгову і сильно впокорився перед Богом своїх прабатьків. 13 Манасі́я молився до Бога, і Він почув його молитви та благання про ласку. Він повернув його в Єрусалим і відновив його царську владу. Тоді Манасі́я зрозумів, що Єгова — правдивий Бог.
14 Після того він збудував зовнішній мур Давидового міста на захід від Гіхо́ну, що в долині. Цей мур був дуже високий і тягнувся до Рибної брами, огинаючи Офе́л. Також Манасі́я поставив воєначальників у всіх укріплених містах Юди. 15 Він наказав викинути за місто чужих богів і різьбленого ідола, що був у домі Єгови, а також усі жертовники, які він побудував на горі дому Єгови та в Єрусалимі. 16 Крім того, він відбудував жертовник Єгови і почав складати на ньому мирні жертви та жертви подяки. І він наказав усім мешканцям Юди служити Єгові, Ізра́їлевому Богу. 17 Але народ і далі приносив жертви на священних узвишшях, тільки робив це для свого Бога Єгови.
18 Про інші діла Манасі́ї, про його молитву до свого Бога і про слова провидців, які говорили з ним від імені Єгови, Ізра́їлевого Бога, розповідається в літописі Ізра́їлевих царів. 19 А про його молитву і про те, як Бог почув його благання, а також про всі його гріхи, про його невірність і про місця, де він збудував священні узвишшя і поставив священні палі та різьблених ідолів ще до того, як упокорився, розповідається в записах його провидців. 20 Манасі́я спочив з прабатьками і був похований біля свого дому. А замість нього зацарював його син Амо́н.
21 Амо́н став царем, коли йому було 22 роки, і царював у Єрусалимі два роки. 22 Він робив зло в очах Єгови, як і його батько Манасі́я. Амо́н складав жертви всім різьбленим ідолам, яких зробив його батько Манасі́я, і служив їм. 23 Але Амо́н не впокорився перед Єговою, як впокорився його батько Манасі́я, а грішив дедалі більше. 24 Зрештою його слуги змовились проти нього і вбили його у власному домі. 25 Однак люди того краю повбивали всіх, хто вчинив змову проти царя Амо́на, а царем замість нього зробили його сина Йосі́ю.
Розділ 34
1 Йосі́я став царем, коли йому було вісім років, і царював у Єрусалимі 31 рік. 2 Він робив те, що правильне в очах Єгови, наслідував свого прабатька Давида і не відхилявся ні праворуч, ні ліворуч.
3 У восьмий рік свого царювання Йосі́я, ще будучи хлопцем, почав шукати Бога, якому поклонявся його прабатько Давид, а 12-го року почав очищати Юду та Єрусалим від священних узвиш, священних паль, різьблених ідолів і статуй з металу. 4 У його присутності були зруйновані жертовники Ваа́лів, і він порозбивав курильниці для фіміаму, які були на тих жертовниках. Також він розтрощив священні палі, різьблених ідолів і статуї з металу, розтер їх на порох і розвіяв над гробницями тих, хто приносив їм жертви. 5 На їхніх жертовниках Йосі́я спалив кістки священиків. Так він очистив Юду та Єрусалим.
6 І в містах Манасі́ї, Єфре́ма, Симео́на, навіть у містах Нефтали́ма та в усіх спустошених околицях 7 він зруйнував жертовники, розтрощив священні палі та різьблених ідолів, розтерши їх на порох, і порозбивав курильниці для фіміаму по всьому Ізра́їлевому краї, а потім повернувся в Єрусалим.
8 Після того як Йосі́я очистив край і храм, у 18-й рік свого царювання він послав Шафа́на, сина Ацалі́ї, Маасе́ю, начальника міста, і літописця Йоа́ха, сина Йоаха́за, щоб вони відремонтували дім його Бога Єгови. 9 Вони прийшли до первосвященика Хілкі́ї і дали йому гроші, принесені в Божий дім. Левіти, які були вартовими, зібрали ці гроші в племенах Манасі́ї, Єфре́ма та в решти Ізра́їля, а також у мешканців Юди і Веніями́на та жителів Єрусалима. 10 Потім гроші віддали тим, кому було доручено наглядати за роботами в домі Єгови. І робітники, які виконували працю в домі Єгови, використали їх на відновлення та ремонт дому. 11 Вони дали гроші майстрам і будівельникам, щоб ті купили тесане каміння і деревину для підпірок та бруси для ремонту приміщень, які були зруйновані через недогляд Юдиних царів.
12 Ці чоловіки працювали чесно. Їхніми наглядачами були левіти Яха́т і Овді́й з мера́рівців, а також Заха́рій і Мешулла́м з кега́тівців. Всі левіти, які вміло грали на музичних інструментах, 13 наглядали за різноробами і всіма робітниками, котрі виконували різні завдання. А деякі левіти служили писарями, начальниками і вартовими при брамах.
14 Коли забирали гроші, пожертвувані для дому Єгови, священик Хілкі́я знайшов книгу Закону Єгови, дану через Мойсея. 15 Хілкі́я сказав царському писареві Шафа́ну: «Я знайшов у домі Єгови книгу Закону». Потім Хілкі́я віддав книгу Шафа́ну, 16 а Шафа́н приніс її царю і повідомив: «Твої слуги роблять все, що їм доручено. 17 Вони ви́сипали гроші, які були в домі Єгови, і віддали їх призначеним чоловікам та робітникам». 18 Також царський писар Шафа́н сказав царю: «Ось книга, яку дав мені священик Хілкі́я». І Шафа́н почав читати її перед царем.
19 Як тільки цар почув слова Закону, то роздер свій одяг 20 і наказав Хілкі́ї, Ахіка́му, сину Шафа́на, Авдо́ну, сину Миха́я, царському писарю Шафа́ну й Аса́ї, своєму слузі: 21 «Йдіть запитайте Єгову про мене і позосталих мешканців Ізра́їлю та Юди, запитайте, що́ чекає нас згідно зі словами знайденої книги. Адже великий гнів Єгови виллється на нас за те, що наші прабатьки не дотримувалися сло́ва Єгови і не виконували всього, що записано в цій книзі».
22 Тоді Хілкі́я разом з царськими посланцями пішов поговорити про це з пророчицею Ху́лдою, яка жила в Єрусалимі, в новій частині міста. (Її чоловік Шаллу́м, син Ті́кви, сина Харха́са, був відповідальний за одяг.) 23 Ху́лда сказала їм: «Так говорить Єгова, Бог Ізра́їля: “Передайте тому, хто вас прислав: 24 «Так говорить Єгова: “Я наведу лихо на це місце і на його мешканців, я наведу всі прокляття, записані в книзі, яку читали перед Юдиним царем. 25 Вони покинули мене і спалюють приношення для інших богів, щоб ображати мене всіма ділами своїх рук. Тому я виллю свій гнів на це місце, і ніхто не зможе його загасити”». 26 А Юдиному цареві, який послав вас запитати Єгову, скажіть: «Так говорить Єгова, Бог Ізра́їля, про слова, які тобі читали: 27 “Оскільки в тебе сприйнятливе серце і ти впокорився перед Богом, коли почув, що́ Бог говорить про це місце і його мешканців, оскільки ти впокорився, роздер свій одяг та плакав переді мною, я також почув тебе, — говорить Єгова.— 28 Я приєднаю тебе до твоїх прабатьків, і тебе поховають у твоїй гробниці за мирного часу. Твої очі не побачать того лиха, яке я наведу на це місце та його мешканців”»”».
І вони передали цю відповідь цареві. 29 Тоді цар послав звістку і зібрав усіх старійшин Юди та Єрусалима. 30 Він пішов у дім Єгови, а з ним пішли всі мешканці Юди та Єрусалима, священики і левіти — весь народ, від малого до великого. Цар прочитав уголос всі слова, записані в книзі угоди, що була знайдена в домі Єгови. 31 Стоячи на своєму місці, цар уклав угоду перед лицем Єгови і пообіцяв, що буде служити Єгові, дотримуватись його заповідей, нагадувань і постанов усім своїм серцем та всією душею і виконувати всі слова угоди, які записані в цій книзі. 32 Крім того, він наказав усім, хто був у Єрусалимі та в краю Веніями́на, приєднатись до цієї угоди. Тож мешканці Єрусалима почали дотримуватись угоди Бога, Бога своїх прабатьків. 33 Після того Йосі́я понищив усі гидоти в краю ізраїльтян і наказав усім в Ізра́їлі служити їхньому Богу Єгові. За життя Йосі́ї вони не переставали слухатись Єгову, Бога своїх прабатьків.
Розділ 35
1 Йосі́я влаштував у Єрусалимі святкування Пасхи для Єгови, і 14-го дня першого місяця зарізали пасхальну жертву. 2 Цар поставив священиків, щоб вони виконували свої обов’язки, і заохотив їх служити в домі Єгови. 3 Він сказав левітам, які навчали весь Ізра́їль і були освячені для Єгови: «Поставте святий ковчег у домі, який збудував ізра́їльський цар Соломон, син Давида. Вам більше не треба носити його на своїх плечах. Служіть своєму Богу Єгові та його народу Ізра́їлю. 4 Приготуйтесь до служіння за вашими родами і за вашими групами, як записав ізра́їльський цар Давид і його син Соломон. 5 Станьте у святому місці за левітськими родами, відповідно до родів ваших братів, решти народу, і служіть їм. 6 Заріжте пасхальну жертву, освятіться і приготуйте все для ваших братів, щоб виконати наказ Єгови, даний через Мойсея».
7 Йосі́я пожертвував народу, всім присутнім, отари для пасхальної жертви — усього 30000 ягнят і козенят. Крім того, він дав 3000 биків. Це була пожертва царя. 8 Його князі теж дали добровільне приношення для народу, священиків і левітів. Хілкі́я, Заха́рій та Єхії́л, які були провідниками в домі правдивого Бога, дали священикам 2600 ягнят і козенят для пасхальної жертви і, крім того, 300 биків. 9 Конані́я, його брати Шема́я і Нетане́ль, а також Хашаві́я, Єії́л та Йозава́д, які були провідниками левітів, пожертвували левітам 5000 ягнят і козенят для пасхальної жертви і, крім того, 500 биків.
10 Тож усе було приготовано для служіння. Священики стояли на своїх місцях, а левіти — за своїми групами, як і наказав цар. 11 Вони різали пасхальні жертви. Священики кропили жертовник кров’ю, яку їм подавали, а левіти знімали шкури з тварин. 12 Також вони готували цілопалення, щоб роздати їх народу, поділеному за родами, аби ті цілопалення можна було принести Єгові, як написано в книзі Мойсея. І те саме робили з биками. 13 Згідно зі звичаєм, пасхальну жертву готували на вогні. Святі приношення готували в казанах, котлах і каструлях, а тоді швидко розносили всьому народу. 14 Потім левіти приготували пасхальну жертву для себе і для священиків, бо священики, нащадки Аарона, складали цілопалення і жир аж до ночі. Тому левіти приготували жертву і для себе, і для священиків, нащадків Аарона.
15 Співаки, Аса́фові сини, були на своїх місцях, як наказали Давид, Аса́ф, Гема́н і царський провидець Єдуту́н. А вартові стояли біля брам. Їм не потрібно було відриватись від свого служіння, бо їхні брати, левіти, готували для них. 16 У той день приготували все для служіння Єгові, все, що було потрібно, щоб відзначити Пасху і скласти цілопалення на жертовнику Єгови, як і наказав цар Йосі́я.
17 Тож усі присутні ізраїльтяни відзначили в той час Пасху і Свято прісного хліба, яке тривало сім днів. 18 Такої Пасхи не святкували в Ізра́їлі від днів пророка Самуї́ла. Жоден ізра́їльський цар не влаштовував такого святкування Пасхи, як влаштував Йосі́я, а також священики, левіти, мешканці Єрусалима і всі, хто прийшов з Юди та Ізра́їлю. 19 Цю Пасху відзначили у 18-й рік царювання Йосі́ї.
20 Після всього того, коли Йосі́я відновив храм, єгипетський цар Не́хо пішов на війну в Кархемі́ш, до Євфрату. Тоді Йосі́я виступив проти нього. 21 А той вислав своїх посланців і передав через них: «Ца́рю Юди, чого ти хочеш? Хіба я виступив проти тебе? Я воюю з іншим народом, і Бог наказав мені поспішати. Заради свого ж добра не перешкоджай Богові, який мене підтримує, інакше він тебе знищить». 22 Але Йосі́я не відступив, а, переодягнувшись, пішов воювати проти нього. Він не послухався Не́хо, який говорив від імені Бога, і пішов воювати на рівнину Мегі́ддо.
23 І попали в царя Йосі́ю лучники. Тож він сказав своїм слугам: «Заберіть мене звідси, бо я тяжко поранений». 24 Слуги вивели його з колісниці й відвезли в Єрусалим на його другій бойовій колісниці, і він помер. Йосі́ю поховали в гробниці його прабатьків, і всі мешканці Юди та Єрусалима оплакували його. 25 Також Єремі́я оплакував Йосі́ю в пісні. Всі співаки і співачки досі співають про Йосі́ю жалобні пісні, і це ввійшло у звичай в Ізра́їлі. Ці пісні записані серед жалобних пісень.
26 А про інші діла Йосі́ї та про його віддану любов, яку він виявляв, дотримуючись того, що записано в Законі Єгови, 27 про всі його діла, від першого до останнього, розповідається в Книзі Ізра́їлевих та Юдиних царів.
Розділ 36
1 Потім народ того краю взяв Єгоаха́за, сина Йосі́ї, і зробив царем в Єрусалимі замість його батька. 2 Єгоаха́з став царем, коли йому було 23 роки, і царював у Єрусалимі три місяці. 3 Але єгипетський цар позбавив його влади в Єрусалимі і наклав на край данину — 100 талантів срібла і 1 талант золота. 4 Крім того, єгипетський цар зробив царем Юди та Єрусалима його брата Еліяки́ма і дав йому нове ім’я — Єгояки́м. А Єгоаха́за, його брата, Не́хо забрав до Єгипту.
5 Єгояки́м став царем, коли йому було 25 років, і царював у Єрусалимі 11 років. Він робив зло в очах Єгови, свого Бога. 6 Проти нього виступив вавилонський цар Навуходоно́сор, щоб закувати його в мідяні кайдани і забрати у Вавилон. 7 Навуходоно́сор взяв частину речей з дому Єгови і приніс до свого палацу у Вавилоні. 8 А про інші діла Єгояки́ма, про його гидкі вчинки і про все погане, що стало відомо про нього, записано в Книзі Ізра́їлевих та Юдиних царів. І замість нього зацарював його син Єгояхі́н.
9 Єгояхі́н став царем, коли йому було 18 років, і царював у Єрусалимі 3 місяці і 10 днів. Він робив зло в очах Єгови. 10 На початку року цар Навуходоно́сор послав своїх людей, щоб вони привели Єгояхі́на у Вавилон і принесли коштовні речі з дому Єгови. А царем Юди та Єрусалима він зробив Седекі́ю, брата його батька.
11 Седекі́я став царем, коли йому був 21 рік, і царював у Єрусалимі 11 років. 12 Він робив зло в очах Єгови, свого Бога, і не впокорився перед пророком Єремі́єю, який говорив за наказом Єгови. 13 Крім того, він збунтувався проти царя Навуходоно́сора, який узяв з нього клятву перед Богом. Він став впертим, його серце зачерствіло, і він не хотів повернутися до Єгови, Ізра́їлевого Бога. 14 Всі старші священики і народ виявляли велику невірність, перейнявши гидкі звичаї інших народів, і опоганили дім Єгови, який він освятив у Єрусалимі.
15 Єгова, Бог їхніх прабатьків, знову і знову висилав своїх посланців, щоб застерегти їх, бо йому було шкода свого народу і своєї оселі. 16 Але вони насміхалися з посланців правдивого Бога, зневажали його слова і глузували з його пророків, доки не запалав проти них гнів Єгови, доки не залишилося жодної надії, що вони зціляться.
17 Тож Бог послав на них халде́йського царя, який повбивав мечем їхніх юнаків у святині. Він не змилосердився ні над юнаком, ні над дівчиною, ні над старим, ні над немічним. Бог віддав усе в його руку. 18 Всі речі з дому правдивого Бога, великі і малі, а також скарби дому Єгови, скарби царя і його князів — усе це він забрав у Вавилон. 19 Він спалив дім правдивого Бога, зруйнував мур Єрусалима, спалив у вогні всі укріплені башти, а все, що було цінне,— знищив. 20 Тих, хто врятувався від меча, він полонив і забрав у Вавилон. Вони служили йому та його синам аж до початку правління царства персів. 21 Так виконалося слово Єгови, проголошене устами Єремі́ї, і земля надолужила свої суботи. Усі дні, коли земля лежала спустошена, вона відпочивала, поки не минуло 70 років.
22 У перший рік панування перського царя Кіра, щоб виконалося слово Єгови, промовлене Єремі́єю, Єгова спонукав серце Кіра записати й оголосити по всьому царству такі слова: 23 «Так говорить Кір, цар Персії: “Небесний Бог Єгова дав мені всі царства землі і наказав побудувати для нього дім в Єрусалимі, що в Юді. Нехай Бог Єгова буде з кожним із вас, хто належить до його народу, і хай така людина йде в Єрусалим”».
