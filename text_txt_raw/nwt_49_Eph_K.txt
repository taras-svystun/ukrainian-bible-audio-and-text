ЛИСТ ДО ЕФЕСЯН
КОРОТКИЙ ЗМІСТ
Розділ 1
	Привітання (Вірші 1,2)
	Духовні благословення (Вірші 3–7)
	Все буде зібране в Христі (Вірші 8–14)
		«Система управління» в кінці визначених часів (Вірш 10)
		Печатка — дух, «даний наперед як знак» (Вірші 13,14)
	Павло дякує Богу за віру ефесян і молиться за них (Вірші 15–23)
Розділ 2
	Оживлені разом з Христом (Вірші 1–10)
	Стіна, яка розділяла, зруйнована (Вірші 11–22)
Розділ 3
	Священна таємниця стосується людей з інших народів (Вірші 1–13)
		Люди з інших народів — співспадкоємці з Христом (Вірш 6)
		Вічний намір Бога (Вірш 11)
	Молитва про те, щоб ефесяни мали проникливість (Вірші 14–21)
Розділ 4
	Єдність Христового тіла (Вірші 1–16)
		Люди, які стали дарами (Вірш 8)
	Стара і нова особистість (Вірші 17–32)
Розділ 5
	Чиста мова й поведінка (Вірші 1–5)
	Поводитися як діти світла (Вірші 6–14)
	Наповнюватися духом (Вірші 15–20)
		Якнайліпше використовувати час (Вірш 16)
	Поради чоловікам і дружинам (Вірші 21–33)
Розділ 6
	Поради дітям і батькам (Вірші 1–4)
	Поради рабам і панам (Вірші 5–9)
	Повне озброєння від Бога (Вірші 10–20)
	Завершальні вітання (Вірші 21–24)
Кінець короткого змісту
Розділ 1
1 Павло, який з Божої волі став апостолом Христа Ісуса, до святих в Ефе́сі, до вірних, які перебувають в єдності з Христом Ісусом.
2 Нехай з вами буде незаслужена доброта й мир від Бога, нашого Батька, і від Господа Ісуса Христа.
3 Хай лине хвала Богу і Батькові нашого Господа Ісуса Христа за те, що він злив на нас, учнів Христа, всілякі духовні благословення у небесах. 4 Адже Бог вибрав нас до заснування світу, щоб ми були в єдності з Христом і залишалися святими й непорочними перед Богом, виявляючи любов. 5 Бо за своїм бажанням і волею він вибрав нас наперед, щоб усиновити через Ісуса Христа 6 і щоб йому линула хвала за славну незаслужену доброту, якою він великодушно обдарував нас через свого улюбленого Сина. 7 Завдяки йому ми отримуємо через його кров визволення на основі викупу — прощення наших проступків згідно з багатством Божої незаслуженої доброти.
8 Бог рясно обдарував нас цією незаслуженою добротою і наділив усією мудрістю та розумінням, 9 виявивши нам священну таємницю своєї волі. За своїм бажанням він задумав 10 у кінці визначених часів запровадити систему управління, завдяки якій буде зібране в Христі все, що на небі і що на землі. Так, усе буде зібране в Христі, 11 в тому, з ким ми перебуваємо в єдності і з ким були призначені спадкоємцями. Бог, який виконує все так, як вирішує за своєю волею, вибрав нас наперед відповідно до свого наміру, 12 щоб через нас — тих, хто спершу мав надіятися на Христа,— линула слава і хвала Богові. 13 І ви теж поклали надію на нього, коли почули слово правди — добру новину про те, як можна отримати спасіння. Завдяки йому ви, повіривши, отримали печатку — обіцяний святий дух, 14 даний наперед як знак нашої спадщини, щоб власність Бога була визволена на основі викупу йому на славу і хвалу.
15 Тому і я, почувши про вашу віру в Господа Ісуса і про любов, яку ви виявляєте до всіх святих, 16 не перестаю дякувати за вас. Я повсякчас згадую вас у молитвах, 17 щоб Бог нашого Господа Ісуса Христа, славний Батько, наділив вас духом мудрості й здатністю розуміти те, що він вам виявляє, тимчасом як ви набуваєте точне знання про нього. 18 Він просвітив очі вашого серця, щоб ви знали, до якої надії він покликав вас, яке славне багатство зберігає як спадщину для святих 19 і яка неперевершена сила діє на нас, віруючих. Могутність цієї сили 20 виявилася, коли він воскресив Христа з мертвих і посадив його праворуч від себе в небесах, 21 набагато вище від усякого уряду, влади, сили, панування та всілякого імені не тільки в цьому віці, але й у прийдешньому. 22 Бог також все підкорив йому до ніг і зробив його головою над усім на благо збору, 23 який є його тілом, повнотою того, хто наповнює все у всьому.
Розділ 2
1 Крім того, Бог оживив вас, мертвих через свої проступки й гріхи, 2 в яких ви колись жили, як прийнято у світі в цей вік, підпорядковуючись правителю влади повітря, тобто духу, який тепер діє в синах непослуху. 3 Колись усі ми, перебуваючи серед них, поводилися згідно зі своїми плотськими бажаннями і виконували волю плоті і думок, а також, подібно до інших, були з природи тими, хто заслуговує гніву. 4 Але Бог, щедрий на милосердя, через свою велику любов до нас 5 оживив нас разом з Христом, коли ми були мертвими через проступки, — а врятовані ви завдяки незаслуженій доброті. 6 Крім того, нас, учнів Христа Ісуса, він воскресив разом з ним і посадив з ним у небесах, 7 аби у прийдешніх віках показати неперевершене багатство своєї незаслуженої доброти, виявивши ласку до нас — тих, хто перебуває в єдності з Христом Ісусом.
8 Завдяки цій незаслуженій доброті ви були врятовані через віру, і це не ваша заслуга, а Божий дар. 9 І справді, це сталось не на основі вчинків, щоб ніхто не мав підстав вихвалятися. 10 Ми Божий виріб і створені завдяки єдності з Христом Ісусом, щоб виконувати добрі вчинки, які Бог наперед для нас визначив.
11 Тож пам’ятайте, що за тілом ви були людьми з інших народів, і обрізані, яким люди зробили тілесне обрі́зання, колись називали вас необрізаними. 12 У той час ви були без Христа, відчужені від ізра́їльського народу, і, оскільки ви були сторонніми, вас не стосувались угоди, пов’язані з обіцянкою; також у цьому світі ви не мали надії та перебували без Бога. 13 І, хоча колись ви були далекими від Бога, тепер ви маєте єдність з Христом Ісусом і стали близькими до Бога завдяки крові Христа. 14 Бо він є нашим миром; він той, хто поєднав дві групи в одне ціле і зруйнував стіну, яка їх розділяла. 15 Своїм тілом він поклав край ворожості, Закону, який складався із заповідей і постанов, щоб в єдності з собою створити з двох груп одну нову людину, встановити мир 16 і через стовп мук повністю примирити з Богом обидва народи в одному тілі, бо собою він знищив ворожість. 17 Прийшовши, він звістив добру новину про мир як вам, далеким від Бога, так і тим, хто близький до Бога, 18 оскільки через нього ми — обидва народи — маємо вільний доступ до Батька завдяки одному духу.
19 Тому ви більше не сторонні й не чужинці, а співгромадяни святих і члени сім’ї Бога, 20 ви збудовані на фундаменті апостолів та пророків, і наріжним каменем цього фундаменту є сам Христос Ісус. 21 У єдності з ним ціла будівля, всі частини якої гармонійно з’єднані, виростає у святий храм для Єгови. 22 У єдності з ним також і з вас будується дім, де Бог перебуватиме своїм духом.
Розділ 3
1 Тому я, Павло, ув’язнений заради Христа Ісуса і вас, людей з інших народів... 2 Якщо, звичайно, ви чули про доручені мені обов’язки управителя Божої незаслуженої доброти, котрі я отримав задля вас, 3 про те, що через об’явлення мені була виявлена священна таємниця, як я вже писав у кількох словах. 4 Отож, читаючи це, ви можете побачити, що я розумію священну таємницю про Христа. 5 За минулих поколінь ця таємниця не була виявлена синам людським так, як тепер, коли Бог через дух відкрив її святим апостолам і пророкам. 6 А полягає вона в тому, що завдяки добрій новині люди з інших народів, маючи єдність з Христом Ісусом, будуть співспадкоємцями, а також частинами одного тіла і співучасниками обіцянки. 7 Я став служителем цієї таємниці завдяки незаслуженій доброті Бога. Цей дар я отримав завдяки дії його сили.
8 Я, менший від найменшого серед усіх святих, отримав незаслужену доброту, щоб звіщати іншим народам добру новину про неосяжні багатства Христа 9 і показувати всім людям, як здійснюється управління священною таємницею, котру з давніх-давен зберігав Бог, творець усього. 10 А все це для того, щоб урядам і владам у небесах тепер було виявлено через збір надзвичайно багатогранну мудрість Бога 11 згідно з його вічним наміром, який він визначив щодо Христа, нашого Господа Ісуса. 12 Саме через нього ми маємо цю свободу мови і завдяки вірі в нього можемо з упевненістю наближатися до Бога. 13 Отже, прошу вас: не падайте духом через те, що я зазнаю́ страждань заради вас, бо вони приносять вам славу.
14 Тому я схиляю коліна перед Батьком, 15 якому кожна родина на небі і на землі завдячує своїм ім’ям. 16 Я молюся, щоб він, як той, хто має безмежну славу, силою свого духу допоміг вам зміцнити свою внутрішню людину, 17 а також щоб завдяки вашій вірі у ваших серцях перебував Христос і ви мали любов. Будьте вкорінені й утверджені на непохитному фундаменті, 18 щоб ви змогли до кінця збагнути разом з усіма святими, що таке ширина, і довжина, і висота, і глибина, 19 щоб ви пізнали Христову любов, котра стоїть вище від знання, і були наповнені всією повнотою, яку дає Бог.
20 А тому, хто своєю силою, що діє в нас, спроможний зробити незрівнянно більше від усього, про що ми просимо або що можемо собі уявити, 21 нехай лине слава через збір і через Христа Ісуса з покоління в покоління на віки вічні. Амінь.
Розділ 4
1 Отже, я, ув’язнений заради Господа, благаю вас поводитись так, щоб бути гідними свого покликання: 2 виявляйте цілковиту смиренність, лагідність і терпеливість, з любов’ю терпіть одне одного 3 і з усіх сил намагайтесь зберігати єдність духу в узах миру. 4 Є одне тіло і один дух, так само як і одна надія, до якої ви були покликані, 5 один Господь, одна віра, одне хрещення, 6 один Бог і Батько всіх, котрий над усіма і діє через усіх та в усіх.
7 Що ж до незаслуженої доброти, то ми отримали її відповідно до того, як кожного з нас наділив цим даром Христос. 8 Тому сказано: «Піднявшись у височину, він узяв полонених; він дав людей, які стали дарами». 9 А що означає слово «піднявшись»? Хіба не те, що він перед тим схо́див додолу, на землю? 10 Той, хто зійшов, піднявся набагато вище від усіх небес, щоб наповнити все.
11 Тож він дав одних як апостолів, інших як пророків, ще інших як проповідників доброї новини, а ще інших як пастирів і вчителів, 12 щоб вони виправляли святих, служили іншим і зміцняли Христове тіло, 13 поки всі ми не досягнемо єдності у вірі та в точному знанні про Божого Сина і не станемо дорослою людиною, досягнувши повноти зрілості Христа. 14 Тож більше не будьмо дітьми, яких через підступність людей і хитрий обман кидає, мов на хвилях, і носить туди-сюди кожен вітер вчення. 15 Натомість говорімо правду і виявляймо любов, тоді ми зможемо в усьому зростати до зрілості, підкоряючись Христу, який є головою. 16 Від нього йдуть інші частини тіла; вони гармонійно поєднуються і взаємодіють за допомогою різних суглобів, які виконують необхідні функції. Якщо кожна окрема частина тіла діє належно, це сприяє росту цілого тіла, а зміцняється воно завдяки любові.
17 Тому кажу це і закликаю вас перед Господом: не поводьтеся більше так, як поводяться відповідно до свого марного способу мислення люди з інших народів. 18 Їхній розум огорнула темрява, і через своє незнання та черствість сердець вони відчужені від життя, джерелом якого є Бог. 19 Втративши будь-яке почуття сорому, вони віддалися розгнузданості, щоб ненаситно чинити всіляку нечистоту.
20 Але ви дізналися, що Христос не такий, 21 якщо ви справді чули його і були навчені згідно з правдою, якої вчив Ісус. 22 Вас вчили, що потрібно відкинути стару особистість, яка віддзеркалює ваш колишній спосіб життя і псується через підступні бажання. 23 І далі працюйте над тим, щоб мислити по-новому, 24 а також одягніться в нову особистість, що створена за Божою волею та віддзеркалює справжню праведність і відданість.
25 Отже, тепер, коли ви вже відкинули обман, нехай кожен з вас говорить правду своєму ближньому, бо ми частини тіла, які належать одна одній. 26 Гнівайтесь, але не грішіть; не допускайте, щоб сонце зайшло, поки ви ще роздратовані, 27 не давайте Дияволу нагоди впливати на вас. 28 Хто крав, нехай більше не краде, хай він наполегливо працює, виконуючи своїми руками корисну працю, щоб мати чим поділитися з нужденними. 29 Нехай з ваших уст не виходить жодне гниле слово, а лише добре, яке при потребі може зміцнити, принести пожиток слухачам. 30 І не засмучуйте Божого святого духу, печаткою якого ви позначені до дня, коли будете визволені на основі викупу.
31 Відкиньте всіляку озлобленість, гнів, лютість, крик та образливу мову, а також усе, що завдає шкоди. 32 Натомість будьте добрі одне до одного, виявляйте сердечне співчуття та з готовністю прощайте одне одного, як і Бог через Христа вас простив.
Розділ 5
1 Тож наслідуйте Бога, бо ви його улюблені діти, 2 і продовжуйте жити в любові, подібно до Христа, який полюбив нас і віддав себе за нас як приношення, як жертву, як приємні пахощі Богові.
3 Нехай статева розпуста, всіляка нечистота і жадібність навіть не згадуються серед вас, бо це не личить святим. 4 Не личить також ганебна поведінка, безглузда балаканина і непристойні жарти; натомість віддавайте Богові подяку. 5 Адже ви самі знаєте і добре розумієте, що жоден розпусник, нечистий чи жадібний, який, по суті, є ідолопоклонником, не має спадщини в Царстві Христа й Бога.
6 Нехай ніхто не обманює вас марними словами, бо за все це на синів непослуху спаде Божий гнів. 7 Тому не ставайте їхніми спільниками, 8 бо, хоча колись ви були темрявою, тепер, завдяки єдності з Господом, ви є світлом. Поводьтеся як діти світла, 9 адже плід світла — це всіляка великодушність, праведність і правда. 10 Постійно перевіряйте, що до вподоби Господу, 11 і, замість того щоб знову брати участь у безплідних ділах, притаманних темряві, викривайте їх. 12 Бо про те, що вони роблять потаємно, соромно навіть згадувати. 13 А втім, усе, що викривається, стає явним завдяки світлу, бо все, що стає явним, є світлом. 14 Ось чому говориться: «Прокиньтесь, ті, хто спить, встаньте з мертвих, і Христос зіллє на вас світло».
15 Отже, пильнуйте й поводьтеся не як немудрі, а як мудрі, 16 якнайліпше використовуючи час, бо дні злі. 17 Тому більше не будьте нерозумними, а постійно досліджуйте, в чому полягає воля Єгови. 18 І не впивайтеся вином, що доводить до розгулу. Натомість наповнюйтесь духом. 19 Розмовляючи одне з одним, читайте псалми, вихваляйте Бога, співайте духовних пісень. Також співайте Єгові, вихваляйте його мелодійним співом у своїх серцях 20 і завжди віддавайте за все подяку Богу та Батькові в ім’я нашого Господа Ісуса Христа.
21 Підкоряйтеся одне одному, маючи страх перед Христом. 22 Нехай дружини підкоряються своїм чоловікам, як Господу, 23 бо чоловік — голова дружини, як і Христос — голова збору та спаситель цього тіла. 24 Отже, як збір підкоряється Христу, так і дружини мають в усьому підкорятися своїм чоловікам. 25 Чоловіки, не переставайте любити своїх дружин, подібно як і Христос полюбив збір і віддав себе за нього, 26 щоб освятити його, очистивши обмиванням у воді за допомогою Божого слова, 27 і поставити перед собою у всій пишноті, без жодної плями, зморшки чи чогось подібного, щоб він був святий і непорочний.
28 Так само чоловіки повинні любити своїх дружин, як власне тіло. Чоловік, який любить свою дружину, любить самого себе, 29 адже ніхто ніколи не відчуває ненависті до свого тіла, а, навпаки, годує його та плекає, як і Христос — збір, 30 бо ми є частинами його тіла. 31 «Тому покине чоловік батька і матір та приліпиться до своєї дружини, і вони обоє стануть одним тілом». 32 Ця священна таємниця велика. Я говорю про Христа і про збір. 33 Отже, кожен з вас має любити свою дружину так, як самого себе, а дружина має глибоко поважати свого чоловіка.
Розділ 6
1 Діти, будьте слухняні своїм батькам, пам’ятаючи про єдність з Господом, бо робити так — праведно. 2 «Шануй батька і матір» — це перша заповідь, до якої було дано обіцянку: 3 «Щоб добре велося тобі і щоб довго ти жив на землі». 4 Батьки, не дратуйте своїх дітей, а виховуйте їх, повчаючи і наставляючи згідно з волею Єгови.
5 Раби, слухайтеся своїх земних панів, як Христа, зі страхом і тремтінням, від щирого серця. 6 Робіть це не лише тоді, коли вас бачать, і не для того, щоб догодити людям. Але, як Христові раби, виконуйте Божу волю від усієї душі. 7 Служіть рабами зі щирістю, як для Єгови, а не для людей, 8 адже ви знаєте, що, хоч би яке добро хтось робив — раб він чи вільний, Єгова віддасть йому тим самим. 9 І ви, пани, поводьтеся з ними так само, без погроз, бо ви знаєте, що і над ними, і над вами є в небесах Пан, а він безсторонній.
10 Наостанку кажу: продовжуйте зміцнятися завдяки Господу та його могутній силі. 11 Одягніться в повне озброєння від Бога, щоб ви могли твердо протистояти хитрощам Диявола, 12 бо ми ведемо боротьбу не проти крові й плоті, а проти урядів, влади, світових правителів цієї темряви, проти злих духовних сил у небесах. 13 Тому візьміть повне озброєння від Бога, щоб ви могли чинити опір у день злий і, виконавши все, вистояти.
14 Отже, твердо стійте, підперезавшись правдою, як поясом, одягнувши нагрудник праведності 15 і взувши ноги в готовність звіщати добру новину про мир. 16 Крім усього цього, візьміть великий щит віри, яким зможете погасити всі вогненні стріли Злого. 17 Також візьміть шолом спасіння і духовний меч, тобто Боже слово, 18 при кожній нагоді в дусі звертаючись до Бога з усілякими молитвами й благаннями. Тож постійно пильнуйте і благайте за всіх святих. 19 Моліться також за мене, щоб, коли я відкриватиму уста, мені були дані слова і щоб я міг сміливо проголошувати священну таємницю, пов’язану з доброю новиною, — 20 саме заради цієї новини я в ланцюгах виконую обов’язки посла, — щоб я міг говорити про неї зі сміливістю, як і повинен це робити.
21 А про мене і про те, як у мене справи, вам розповість Ти́хик, улюблений брат і вірний служитель Господа. 22 Я посилаю його до вас саме для того, щоб ви знали, як у нас справи, і щоб він потішив ваші серця.
23 Хай панує серед братів мир і любов з вірою від Бога, нашого Батька, і від Господа Ісуса Христа. 24 Незаслужена доброта нехай буде з усіма тими, хто має нетлінну любов до нашого Господа Ісуса Христа.
