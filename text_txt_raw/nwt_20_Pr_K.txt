ПРИСЛІВ’Я
КОРОТКИЙ ЗМІСТ
Розділ 1
	Мета прислів’їв (вірші 1–7)
	Чим небезпечне погане товариство (вірші 8–19)
	Справжня мудрість голосно промовляє (вірші 20–33)
Розділ 2
	Цінність мудрості (вірші 1–22)
		Шукай мудрості, мов схованих скарбів (вірш 4)
		Вміння мислити — захист (вірш 11)
		Розпуста доводить до біди (вірші 16–19)
Розділ 3
	Будь мудрий і надійся на Єгову (вірші 1–12)
		Шануй Єгову — віддавай йому найліпше (вірш 9)
	Мудрість приносить щастя (вірші 13–18)
	Мудрість дає безпеку (вірші 19–26)
	Належне ставлення до інших (вірші 27–35)
		Роби іншим добро, коли можеш (вірш 27)
Розділ 4
	Батькове мудре повчання (вірші 1–27)
		Найважливіше — це мудрість (вірш 7)
		Уникай стежки грішників (вірші 14,15)
		Стежка праведних — наче світло, що сяє більше і більше (вірш 18)
		«Оберігай своє серце» (вірш 23)
Розділ 5
	Стережись розпусниці (вірші 1–14)
	Радій своєю дружиною (вірші 15–23)
Розділ 6
	Не ручайся за боржника (вірші 1–5)
	«Іди до мурашки, лінюху» (вірші 6–11)
	Людина нікчемна й лиха (вірші 12–15)
	Сім речей, які ненавидить Єгова (вірші 16–19)
	Стережися поганої жінки (вірші 20–35)
Розділ 7
	Дотримуйся Божих наказів і живи (вірші 1–5)
	Наївний юнак піддається спокусі (вірші 6–27)
		«Наче бик на заріз» (вірш 22)
Розділ 8
	Уособлена мудрість говорить (вірші 1–36)
		Я найперше з Божих діл (вірш 22)
		Я майстром біля Бога була (вірш 30)
		Я раділа людськими синами (вірш 31)
Розділ 9
	Запрошення від справжньої мудрості (вірші 1–12)
		«Завдяки мені примножаться твої дні» (вірш 11)
	Запрошення від безглуздої жінки (вірші 13–18)
		«Крадені води — солодкі» (вірш 17)
ПРИСЛІВ’Я СОЛОМОНА (10:1–24:34)
Розділ 10
	Син мудрий приносить батькові радість (вірш 1)
	Руки старанні збагачують (вірш 4)
	При багатослів’ї не уникнути переступу (вірш 19)
	Благословення Єгови збагачує (вірш 22)
	Страх перед Єговою продовжує життя (вірш 27)
Розділ 11
	Зі скромними мудрість (вірш 2)
	Відступник доводить інших до загибелі (вірш 9)
	Завдяки численності радників приходить успіх (вірш 14)
	Щедра людина житиме в достатку (вірш 25)
	Хто покладається на багатство своє, той впаде (вірш 28)
Розділ 12
	Хто ненавидить докір, не має глузду (вірш 1)
	«Бездумне слово ранить, як меч» (вірш 18)
	Хто сприяє миру, радіє (вірш 20)
	Брехливі уста гидкі Єгові (вірш 22)
	Тривога обтяжує серце (вірш 25)
Розділ 13
	Мудрі ті, хто шукає поради (вірш 10)
	Надія, яка довго не здійснюється,— недуга для серця (вірш 12)
	Вірний посланець — немов ліки (вірш 17)
	Хто з мудрими ходить, той стане мудрим (вірш 20)
	Виховання — вияв любові (вірш 24)
Розділ 14
	Серце знає свою гіркоту (вірш 10)
	Дорога, яка здається правильною, може привести до смерті (вірш 12)
	Наївний вірить кожному слову (вірш 15)
	В багатого друзів чимало (вірш 20)
	Серце спокійне — життя для тіла (вірш 30)
Розділ 15
	Лагідна відповідь лють відвертає (вірш 1)
	Очі Єгови — всюди (вірш 3)
	Молитва праведних приємна Богові (вірш 8)
	Без обговорення плани розладнуються (вірш 22)
	Розмірковуй перед тим, як відповісти (вірш 28)
Розділ 16
	Єгова перевіряє спонуки (вірш 2)
	Довір свої діла Єгові (вірш 3)
	Точна вага — від Єгови (вірш 11)
	Загибелі передує гордість (вірш 18)
	Сивина — це гарна корона (вірш 31)
Розділ 17
	Не відплачуй злом за добро (вірш 13)
	Іди геть, перш ніж почнеться сварка (вірш 14)
	Справжній друг любить повсякчас (вірш 17)
	Радісне серце — неначе добрі ліки (вірш 22)
	Розважлива людина стримана у словах (вірш 27)
Розділ 18
	Хто відокремлюється, той догоджає собі і відкидає мудрість (вірш 1)
	Ім’я Єгови — міцна башта (вірш 10)
	Багатство — це лише уявний захист (вірш 11)
	Мудрий вислуховує обидві сторони (вірш 17)
	Друг, більше прив’язаний, ніж брат (вірш 24)
Розділ 19
	Прониклива людина стримує свій гнів (вірш 11)
	Сварлива дружина — наче дах, який тече (вірш 13)
	Розсудлива дружина — від Єгови (вірш 14)
	Повчай дитину, поки є ще надія (вірш 18)
	Мудрий слухає поради (вірш 20)
Розділ 20
	Вино — глузливе (вірш 1)
	Через негоду ледар не йде орати (вірш 4)
	Думки людини — як глибокі води (вірш 5)
	Не давай обітниць поспішно (вірш 25)
	Слава юнаків — їхня сила (вірш 29)
Розділ 21
	Єгова скеровує серце царя (вірш 1)
	Справедливість ліпша, ніж жертва (вірш 3)
	Старанність веде до успіху (вірш 5)
	Хто не слухає знедоленого, сам не буде почутий (вірш 13)
	Немає мудрості всупереч Єгові (вірш 30)
Розділ 22
	Добре ім’я ліпше за велике багатство (вірш 1)
	Навчи хлопця дороги, якою він має іти (вірш 6)
	Ледар боїться, що надворі лев (вірш 13)
	Різка покарання віддаляє глупоту (вірш 15)
	Вправний у роботі служить царям (вірш 29)
Розділ 23
	Будь розсудливий, коли тобі виявляють гостинність (вірш 2)
	Не женись за багатством (вірш 4)
	Багатство може полетіти від тебе (вірш 5)
	Не будь серед тих, хто впивається вином (вірш 20)
	Алкогольний напій вкусить, наче змія (вірш 32)
Розділ 24
	Не заздри лихим людям (вірш 1)
	Дім будується мудрістю (вірш 3)
	Праведник може упасти, але підніметься знову (вірш 16)
	Не мстися (вірш 29)
	Будеш довго спати — збіднієш (вірші 33,34)
ПРИСЛІВ’Я СОЛОМОНА, ПЕРЕПИСАНІ ЛЮДЬМИ ЦАРЯ ЄЗЕКІЇ (25:1–29:27)
Розділ 25
	Не відкривай чужих таємниць (вірш 9)
	Добре підібрані слова (вірш 11)
	Не вчащай у дім ближнього (вірш 17)
	Ти згорнеш вугілля на голову ворога (вірші 21,22)
	Добра вістка — як прохолодна вода (вірш 25)
Розділ 26
	Про ледаря (вірші 13–16)
	Не втручайся в чужу сварку (вірш 17)
	Не роби витівок (вірші 18,19)
	Немає дров — немає вогню (вірші 20,21)
	Слова наклепника наче ласощі (вірш 22)
Розділ 27
	Докір друга приносить користь (вірші 5,6)
	Мій сину, потіш моє серце (вірш 11)
	Залізо гострить залізо (вірш 17)
	Знай свою отару (вірш 23)
	Багатство — не навіки (вірш 24)
Розділ 28
	Гидкі молитви того, хто не слухається закону (вірш 9)
	Милосердя виявляють тим, хто зізнається в гріхах (вірш 13)
	Хто квапиться розбагатіти, не залишиться невинним (вірш 20)
	Докір ліпший від лестощів (вірш 23)
	У щедрих всього вдосталь (вірш 27)
Розділ 29
	Дитина, полишена на себе саму, приносить сором (вірш 15)
	Без Божого керівництва народ стає свавільним (вірш 18)
	Гнівлива людина розпалює суперечки (вірш 22)
	Покірна людина отримує славу (вірш 23)
	Страх перед людиною — це пастка (вірш 25)
Розділ 30
	СЛОВА АГУРА (вірші 1–33)
		Не давай мені ні бідності, ні багатства (вірш 8)
		Те, що ніколи не насититься (вірші 15,16)
		Те, що не лишає сліду (вірші 18,19)
		Перелюбна жінка (вірш 20)
		Тварини мають вроджену мудрість (вірш 24)
Розділ 31
	СЛОВА ЦАРЯ ЛЕМУЇЛА (вірші 1–31)
		Хто добру дружину знайде? (вірш 10)
		Старанна і працьовита (вірш 17)
		Доброта в неї на язиці (вірш 26)
		Діти і чоловік хвалять її (вірш 28)
		Привабливість і краса скороминущі (вірш 30)
Кінець короткого змісту
Розділ 1
1 Прислів’я Соломона, сина Давидового, царя Ізра́їля,
2 написані для того, щоб можна було здобути мудрість і прийняти повчання,
щоб зрозуміти мудрі вислови,
3 щоб отримати повчання, яке допомагає набути проникливості,
праведності, розсудливості і принциповості,
4 щоб наділити недосвідчених далекоглядністю
і юнаків — знанням та вмінням мислити.
5 Мудрий слухає та приймає ще більше настанов,
розумний знаходить мудре керівництво,
6 щоб розуміти прислів’я і загадкові вислови,
слова мудрих та їхні загадки.
7 Страх перед Єговою — це початок знання.
Тільки безглузді нехтують мудрістю і повчанням.
8 Прислуха́йся, мій сину, до повчання батька
і не відкидай настанов своєї матері,
9 бо вони — мов розкішний вінець на твоїй голові
та гарна прикраса на твоїй шиї.
10 Сину мій, якщо грішники будуть спокушати тебе, не піддавайся.
11 Вони говоритимуть: «Ходи з нами.
Будемо чатувати в засідці, щоб пролити кров,
і підстережемо ні в чому не винних людей.
12 Поглинемо їх живцем, як могила,
поглинемо цілком, як поглинає яма тих, хто в неї сходить.
13 Ми захопимо всі їхні коштовності,
награбованим добром наповнимо свої доми.
14 Ти повинен приєднатися до нас,
і ми будемо порівну ділити між собою награбоване».
15 Сину мій, не йди з ними.
Не ступай на їхню стежку,
16 бо їхні ноги біжать до зла,
ці люди квапляться проливати кров.
17 Марно натягувати сітку, коли це бачать птахи.
18 Тому грішники чатують у засідці, щоб пролити кров;
вони підстерігають людей, щоб забрати в них життя.
19 Такими дорогами ходять ті, хто шукає нечесних прибутків,
а вони позбавлять життя своїх власників.
20 Справжня мудрість голосно промовляє на вулиці,
на ринкових площах підносить свій голос,
21 на розі метушливих вулиць кличе вона,
при міських брамах говорить:
22 «Доки ви, недосвідчені, будете любити недосвідченість?
Доки ви, насмішники, будете тішитись, насміхаючись над іншими?
Доки ви, безглузді, будете ненавидіти знання?
23 Прислу́хайтесь до мого докору,
тоді я виллю для вас свій дух;
я сповіщу вам свої слова.
24 Кликала я, та ви відкидали мене,
простягала до вас свої руки, та ніхто не звертав уваги.
25 Ви нехтували усіма моїми порадами
і докорів моїх не приймали.
26 Тому я теж посміюся з вашого лиха,
глузуватиму, коли прийде те, чого ви жахаєтесь,
27 коли воно прийде, мов буря,
коли лихо надійде, мов той буревій,
коли прийде на вас страждання і біда.
28 Тоді вони мене кликатимуть, але я не відповім,
завзято шукатимуть, але не знайдуть,
29 бо вони зненавиділи знання
і відкинули страх перед Єговою.
30 Вони не зважали на мої поради
і погорджували всіма моїми докорами.
31 Тому хай розплачуються за свої вчинки
і насичуються власними задумами.
32 Недосвідчених погубить їхнє свавілля,
і безглуздих знищить самовдоволеність.
33 А хто мене слухає, той житиме безпечно
і не буде боятися жодного лиха».
Розділ 2
1 Сину мій, якщо приймеш мої слова
і будеш берегти мої заповіді,
2 послухаєш мудрості
та прихилиш серце до розважливості,
3 якщо до розуміння кликатимеш
і до розважливості будеш звертатись,
4 якщо будеш безупинно шукати їх, мов срібла,
і розшукувати, мов схованих скарбів,
5 то зрозумієш, що таке страх перед Єговою,
і знайдеш знання про Бога.
6 Бо Єгова дає мудрість,
з його уст походить знання і розважливість.
7 Він зі своєї скарбниці наділяє праведних мудрістю,
щит він для тих, хто в непорочності ходить.
8 Він оберігає дороги справедливості,
і він охоронятиме стежки відданих йому.
9 Тоді ти зрозумієш праведність, справедливість і чесність —
зрозумієш усю дорогу добра.
10 Коли мудрість увійде до серця твого
і знання стане приємним для твоєї душі,
11 тоді вміння мислити буде тебе охороняти
і розважливість буде оберігати,
12 щоб врятувати тебе від поганих доріг,
від людей, мова яких зіпсута,
13 від тих, хто з дороги праведності звертає
на стежки темряви,
14 хто з радістю чинить лихе
й тішиться злом і зіпсуттям,
15 від тих, чиї стежки криві,
а всі їхні дороги підступні.
16 Це врятує тебе від безпутної жінки,
від розпусниці, яка промовляє солодкі слова,
17 яка покинула близького друга своєї молодості
та забула про свою угоду з Богом.
18 Її дім грузне в смерті,
її стежки ведуть до померлих.
19 Кожен, хто матиме інтимні стосунки з нею, вже не повернеться,
стежкою життя він більше не ходитиме.
20 Тож прямуй дорогою добрих
і тримайся стежки праведних,
21 бо тільки праведні житимуть на землі
й бездоганні залишаться на ній.
22 А неправедні будуть вигублені з землі,
і зрадники будуть вирвані з неї.
Розділ 3
1 Сину мій, не забувай моїх настанов
і всім серцем тримайся моїх заповідей,
2 бо вони додадуть до твого життя багато днів і років
та принесуть тобі мир.
3 Нехай віддана любов і вірність не покидають тебе.
Одягни їх на шию,
напиши на таблицях свого серця,
4 тоді знайдеш ласку в очах Бога й людей
і здобудеш славу проникливої людини.
5 Надійся на Єгову всім своїм серцем,
а на власне розуміння не покладайся.
6 Пам’ятай про Бога на всіх дорогах своїх,
і він вирівняє твої стежки.
7 Не будь мудрим у власних очах.
Бійся Єгови і відвертайся від зла.
8 Це принесе зцілення твоєму тілу
і зміцнить твої кістки.
9 Шануй Єгову — віддавай йому найліпше, що маєш,
всі свої перші плоди.
10 Тоді комори твої будуть наповнені
і молоде вино у твоїх діжках буде переливатися через край.
11 Сину мій, не відкидай повчання від Єгови
і до його докору не стався з огидою,
12 бо кого Єгова любить, тому й докоряє,
мов батько улюбленому синові.
13 Щаслива людина, яка знаходить мудрість,
і чоловік, який набуває розважливості,
14 тому що здобути мудрість ліпше, ніж набути срібло —
такий здобуток дорожчий від золота.
15 Мудрість цінніша, ніж корали,
і ніщо з того, чого ти бажаєш, не зрівняється з нею.
16 В її правій руці — довголіття,
а в лівій — багатство і слава.
17 Шляхи її — шляхи приємні,
і всі дороги її мирні.
18 Для тих, хто її тримається, вона — дерево життя,
і ті, хто міцно вхопився за неї, будуть названі щасливими.
19 Єгова мудрістю заснував землю.
Він розважливістю утвердив небо.
20 Завдяки його знанню розділилася водна глибочінь
і хмарне небо дало росу.
21 Сину мій, не випускай цього з очей.
Бережи мудрість і не втрачай вміння мислити,
22 і це дасть тобі життя
та буде прикрасою для твоєї шиї.
23 Тоді ти ходитимеш безпечно своєю дорогою
і нога твоя ніколи не спіткнеться.
24 Коли ляжеш, не будеш боятися,
і, коли підеш спати, твій сон буде приємний.
25 Не будеш лякатись ні раптового лиха,
ні бурі, яка насувається на грішників.
26 Бо Єгова буде твоєю опорою
і берегтиме твою ногу від пастки.
27 Не відмовляй у добрі тому, хто його потребує,
якщо у твоїй силі допомогти.
28 Не кажи своєму ближньому: «Іди, приходь пізніше! Я дам тобі завтра»,
якщо зараз можеш дати.
29 Не замишляй нічого поганого проти ближнього,
який безпечно живе поряд з тобою.
30 Не сварися з людиною без причини,
якщо вона не зробила тобі нічого поганого.
31 Не заздри тому, хто чинить насилля,
і жодного з його шляхів не обирай,
32 бо підступна людина гидка Єгові,
а для праведних він близький друг.
33 На дім неправедного спадає прокляття Єгови,
а житло праведних він благословляє,
34 бо він глузує з насмішників,
а сумирним виявляє ласку.
35 Мудрі успадкують шану,
а безглузді гордяться тим, що приносить ганьбу.
Розділ 4
1 Послухайте, сини мої, батькового повчання,
послухайте, щоб набути розуміння,
2 бо я дам вам добрі поради.
Настанов моїх не відкидайте.
3 Я був добрим сином для свого батька,
улюбленим у матері своєї.
4 Він навчав мене: «Нехай твоє серце міцно тримається моїх слів.
Виконуй заповіді мої — і будеш жити.
5 Набувай мудрості та розуміння.
Не забувай моїх слів і не цурайся їх.
6 Не відкидай мудрості, і вона буде захищати тебе.
Люби її, і вона стане тобі охороною.
7 Найважливіше — це мудрість, тож набувай її.
І, хоч би що ти набував, обов’язково набувай розуміння.
8 Високо цінуй мудрість, і вона тебе звеличить,
вона прославить тебе, якщо ти обіймеш її.
9 Вона одягне тобі на голову розкішний вінець
і прикрасить гарною короною».
10 Слухай, сину, слова мої і приймай їх.
Тоді роки твого життя будуть довгими.
11 Я покажу тобі дорогу мудрості
і поведу стежками праведності.
12 Коли підеш, ніщо не стримає кроків твоїх,
і коли побіжиш — не спіткнешся.
13 Ухопись за повчання і не відпускай його.
Бережи його, бо це твоє життя.
14 На стежку грішників не ступай
і не йди дорогою лихих людей.
15 Уникай її і не ходи нею,
оминай її і прямуй собі далі.
16 Бо грішники не заснуть, поки не вчинять зла,
і сон їх не бере, поки не доведуть когось до падіння.
17 Вони їдять хліб злочинства
і п’ють вино насилля.
18 А стежка праведних — наче ранкове світло яскраве,
що сяє більше і більше, аж поки настане ясний день.
19 Дорога грішників — як темрява,
вони не знають, об що спіткнуться.
20 Сину мій, зважай на те, що кажу тобі.
Уважно слухай мої слова.
21 Не випускай їх з очей.
Бережи їх глибоко у своєму серці.
22 Адже слова ці — життя для того, хто їх знаходить,
і здоров’я для всього тіла його.
23 Понад усе оберігай своє серце,
бо з нього б’ють джерела життя.
24 Відкинь від себе нечесну мову
і віддали підступне слово.
25 Нехай очі твої дивляться просто перед тобою,
і спрямовуй свій погляд вперед.
26 Вирівняй стежку для своєї ноги,
і всі дороги твої будуть безпечними.
27 Не відхиляйся ні праворуч, ні ліворуч.
Відступися від зла.
Розділ 5
1 Сину мій, зважай на мудрість мою.
Прихили своє вухо до моєї розважливості,
2 щоб ти міг оберігати своє вміння мислити
і щоб уста твої берегли знання.
3 Бо з губ безпутної жінки капає мед стільниковий,
а її уста масніші, ніж олія.
4 Але зрештою вона стає гіркою, як полин,
і гострою, як обосічний меч.
5 Її ноги сходять до смерті,
і в могилу простують її кроки.
6 Вона не роздумує про стежку життя,
вона блукає дорогами і не знає, куди вони її заведуть.
7 Тож послухайте мене, сини мої,
і не відвертайтеся від того, що я кажу.
8 Тримайся подалі від неї
і не наближайся до дверей її дому,
9 щоб ти не втратив поваги в людей
і щоб не страждав решту свого життя,
10 щоб чужі не забрали те, що ти набув,
і щоб у дім чужинця ти не віддав усе, здобуте важкою працею.
11 Інакше ти стогнатимеш наприкінці свого життя,
коли сили покинуть тебе і знеможеться твоє тіло.
12 Тоді ти скажеш: «Чому ж я ненавидів повчання?
Чому серце моє нехтувало докорами?
13 Не слухав я голосу наставників
і не зважав на вчителів.
14 На очах усього збору
я опинився на крок від загибелі».
15 Пий воду з власної криниці,
воду, що тече з твого джерела.
16 Чи ж мають по вулицях розливатись твої джерела
і потоки твої по ринкових площах?
17 Нехай вони будуть тільки для тебе,
а не для чужих.
18 Хай твоє джерело буде благословенне,
і радій дружиною своєї молодості.
19 Вона — ніжна лань та сарна прекрасна.
Нехай її груди приносять тобі задоволення повсякчас.
Насолоджуйся завжди її любов’ю.
20 Навіщо тобі, сину мій, захоплюватися безпутною жінкою
та обіймати груди розпусниці?
21 Адже дороги людини — перед очима Єгови,
він перевіряє всі її стежки.
22 Неправедний попадає у пастку власних провин
і буде зв’язаний мотузками свого ж гріха.
23 Він помре, бо не прийняв повчання,
він заблукає через надмір безглуздя свого.
Розділ 6
1 Сину мій, якщо ти поручився за свого ближнього
і вдарив по руках із чужинцем,
2 якщо ти попав у пастку через свою обіцянку
і через слова свої впіймався,
3 то рятуйся, мій сину,
бо ти потрапив до рук свого ближнього.
Зроби ось що: піди впокорись і наполегливо благай його.
4 Не давай сну очам
і дрімоти своїм повікам.
5 Рятуйся, мов газель з рук мисливця,
немов птах з руки птахолова.
6 Іди до мурашки, лінюху,
придивись до її доріг і порозумнішай.
7 Хоч немає в неї ні полководця, ні начальника, ні правителя,
8 але вона влітку заготовлює їжу
і в жнива складає запаси.
9 Доки, лінюху, ти будеш вилежуватись?
Коли ж пробудишся зі свого сну?
10 Трохи поспиш, трохи подрімаєш,
складеш руки, щоб відпочити,
11 і прийде бідність до тебе, неначе грабіжник,
і нужда, як озброєний чоловік.
12 Людина нікчемна й лиха всюди говорить брехню,
13 підморгує очима, подає знаки ногою і показує щось пальцями.
14 У серці її — зіпсуття.
Вона постійно замишляє зло і зчиняє суперечки.
15 Тому зненацька на неї прийде лихо,
умить вона буде зламана, і їй не буде зцілення.
16 Є шість речей, які ненавидить Єгова,
і навіть сім, що гидкі йому:
17 пихаті очі, брехливий язик та руки, що невинну кров проливають,
18 серце, яке виношує лихі задуми, ноги, що квапливо біжать до зла,
19 фальшивий свідок, який дихає брехнею,
і кожен, хто сіє між братами суперечки.
20 Сину мій, виконуй заповіді свого батька
і не відкидай настанов матері.
21 Прив’яжи їх до свого серця,
одягни їх на шию свою.
22 Коли ти підеш, вони тебе водитимуть,
коли ляжеш — стерегтимуть,
і, коли прокинешся, будуть говорити до тебе.
23 Бо заповідь — це світильник,
закон — світло,
а повчальні докори — дорога до життя.
24 Вони охоронять тебе від поганої жінки,
від спокусливої мови розпусниці.
25 Не жадай у своєму серці її вроди,
і нехай не полонять тебе її звабливі очі,
26 бо через повію можна залишитися тільки з буханцем хліба,
а чужа дружина полює на дорогоцінне життя.
27 Чи може людина покласти за пазуху вогонь і не спалити свого одягу?
28 Чи може вона ходити по розжареному вугіллю і не обпекти ніг?
29 Так буває з кожним, хто має інтимні стосунки з дружиною ближнього:
хто торкається її, не уникне кари.
30 Люди не зневажають злодія,
якщо він краде через голод, щоб наїстися.
31 Але як упіймають його, він заплатить усемеро,
віддасть усе цінне, що є в його домі.
32 Хто чинить з жінкою перелюб, тому бракує розсудливості,
і хто робить це, губить себе.
33 Його чекають рани та безчестя,
і ганьба його не зітреться.
34 Бо ревнощі запалюють у серці чоловіка лють,
і він не матиме співчуття, коли буде мстити.
35 Не прийме він жодної плати
і не захоче примиритися, хоч би яким великим був твій дар.
Розділ 7
1 Сину, додержуйся слів моїх
і бережи мої заповіді.
2 Тримайся моїх заповідей і живи,
бережи мої настанови, як зіницю ока.
3 Прив’яжи їх до пальців
і напиши на таблицях свого серця.
4 Скажи до мудрості: «Ти сестра моя»,—
і назви розуміння своїм родичем.
5 Вони охоронять тебе від безпутної жінки,
від розпусниці, яка промовляє солодкі слова.
6 Виглядав я з вікна свого дому
через решітку,
7 спостерігав я за наївними
і серед молоді побачив юнака, якому бракувало розсудливості.
8 Він проходив неподалік її вулиці
та простував дорогою до її дому,
9 коли сутеніло, коли вечір надходив
і наближалась темрява ночі.
10 Аж ось назустріч йому вийшла жінка з підступним серцем,
вона була одягнена як повія.
11 Ця жінка галаслива й непокірна,
вона не буває вдома.
12 Вона то на вулицях, то на ринкових площах,
на розі кожної вулиці вона когось підстерігає.
13 Вхопила вона його, поцілувала
і з зухвалим виглядом сказала:
14 «Я мала принести мирні жертви.
Нині я виконала свої обітниці.
15 Тому й вийшла тобі назустріч,
щоб шукати тебе, і знайшла!
16 Своє ліжко я застелила вишуканими покривалами,
барвистим лляним полотном з Єгипту,
17 надушила своє ліжко миррою, алое та корицею.
18 Прийди, і будемо до ранку впиватись коханням,
втішатись пристрасною любов’ю,
19 бо мого чоловіка немає вдома,
він поїхав у далеку подорож.
20 Узяв він гаманець з грошима
і додому повернеться аж у день повного місяця».
21 Вона зводить його, говорячи дуже переконливо,
спокушає солодкою мовою.
22 І він відразу йде за нею, наче бик на заріз,
наче безглуздий, якого мають покарати, забивши в колодки,
23 аж поки стріла не проб’є його печінку.
Як птах, що несеться до пастки, він не знає, що загубить своє життя.
24 А тепер, сини, слухайте мене
і зважайте на мої слова.
25 Нехай твоє серце не схиляється до її доріг,
і не збочуй на її шляхи.
26 Адже вона багатьох довела до смерті
і чимало кого погубила.
27 Її дім — це шлях у могилу,
він веде до кімнат смерті.
Розділ 8
1 Хіба мудрість не кричить?
Хіба розважливість не підносить свого голосу?
2 Стоїть вона на узвишшях при дорозі
і на перехрестях шляхів.
3 Біля брам, які ведуть у місто,
і при вході
вона голосно промовляє:
4 «До вас, люди, звертаюсь я
і підношу свій голос до кожного.
5 О ви, недосвідчені, навчіться далекоглядності,
і ви, безглузді, набудьте серце розумне.
6 Послухайте, бо я вам розповім щось важливе,
і мої уста говоритимуть про те, що є правильним.
7 Бо уста мої лагідно промовляють правду,
а зло гидке моїм губам.
8 Усі слова моїх уст праведні,
немає в них нічого перекрученого і нечесного.
9 Всі вони зрозумілі для проникливих людей
і справедливі для тих, хто знайшов знання.
10 Приймайте повчання моє, а не срібло,
приймайте знання, а не золото щире.
11 Бо мудрість ліпша від коралів,
і ніщо дорогоцінне з нею не зрівняється.
12 Я, мудрість, живу разом з далекоглядністю
і набуваю знання та вміння мислити.
13 Страх перед Єговою — це ненавидіти зло.
Я ненавиджу самозвеличення й гордість, лиху дорогу і неправдиві уста.
14 У мене добра порада й практичність.
Я маю розуміння і силу.
15 Завдяки мені царі правлять
і урядовці встановлюють справедливість.
16 Завдяки мені князі володарюють
і вельможі праведно судять.
17 Хто любить мене, тих люблю і я,
хто шукає мене, той знаходить.
18 У мене багатство і слава,
вічні цінності й праведність.
19 Плід мій ліпший, ніж золото, навіть очищене золото,
а набуток мій ліпший за срібло добірне.
20 Я ходжу стежкою праведності,
посеред доріг справедливості,
21 ті, хто любить мене, отримують від мене великий спадок.
Я наповнюю їхні комори.
22 Сам Єгова мене створив, я початок його творчої дороги,
найперше з його прадавніх діл.
23 Була я поставлена споконвіку,
від самого початку, раніше від часів заснування землі.
24 Я народилась, коли не було ще водних глибин
і переповнених водою джерел.
25 Перш ніж повстали гори,
раніше від пагорбів, я народилась,
26 коли ще не створив він землі, її полів
і перших грудок родючого ґрунту.
27 Я була, коли він підготував небеса.
Коли він встановив обрій над поверхнею вод,
28 коли утвердив хмари,
коли заклав глибинні джерела,
29 коли визначив межі для моря,
щоб не переступали во́ди наказу його,
коли заклав він основи землі,
30 тоді я майстром біля нього була
і день у день була його втіхою,
радіючи перед ним повсякчас.
31 Я тішилась, дивлячись на його населену землю,
і найбільше раділа людськими синами.
32 А тепер, мої сини, послухайте мене:
щасливі ті, хто тримається моїх доріг.
33 Прислу́хайтесь до повчання і станьте мудрими,
і ніколи не легковажте ним.
34 Щаслива людина, яка мене слухає,
рано приходить до дверей моїх день у день
і при одвірках моїх виглядає мене.
35 Хто знаходить мене, той знайде життя,
і він має схвалення від Єгови.
36 А хто мною нехтує, той шкодить собі,
всі, хто мене ненавидить, люблять смерть».
Розділ 9
1 Справжня мудрість побудувала свій дім
і вирізьбила сім стовпів,
2 вона приготувала м’ясо,
приправила спеціями вино
і накрила на стіл.
3 Послала вона своїх служниць,
щоб на висотах міста кликали:
4 «Хто недосвідчений, нехай зайде сюди».
Вона каже всім, кому бракує розсудливості:
5 «Прийдіть та їжте мій хліб
і пийте вино, яке я приправила.
6 Покиньте недосвідченість — і будете жити,
простуйте дорогою розуміння».
7 Хто виправляє насмішника, ганьбить себе,
і хто докоряє неправедному, завдасть собі шкоди.
8 Не докоряй насмішникові, щоб він тебе не зненавидів.
Докори́ мудрому, і він полюбить тебе.
9 Навчи мудрого, і він стане мудрішим.
Дай знання праведному, і він його примножить.
10 Страх перед Єговою — початок мудрості,
і знання про Найсвятішого дає розуміння.
11 Завдяки мені примножаться твої дні
і додадуться тобі роки життя.
12 Якщо ти став мудрим, то собі на добро,
а якщо насміхаєшся, то сам і постраждаєш.
13 Безглузда жінка галаслива,
вона темна і зовсім нічого не знає.
14 Вона сидить на сидінні біля входу у свій дім,
на узвишші в місті,
15 щоб кликати тих, хто проходить повз неї,
хто простує своїми стежками:
16 «Хто недосвідчений, нехай зайде сюди».
Вона каже тим, кому бракує розсудливості:
17 «Крадені води — солодкі,
і їжа, котру їдять тайкома,— смачна».
18 Проте він не знає, що в домі її — померлі,
що її гості — в глибинах могили.
Розділ 10
1 Прислів’я Соломона.
Син мудрий приносить батькові радість,
а безглуздий син — то смуток для матері.
2 Скарби, нечесно набуті, не матимуть жодної користі,
а праведність рятує від смерті.
3 Єгова не допустить, щоб праведний голодував,
а жаданням неправедних він знехтує.
4 Ледачі руки ведуть до бідності,
а руки старанні збагачують.
5 Мудрий син влітку збирає урожай,
а безсоромний син у жнива міцно спить.
6 На голову праведних сходять благословення,
а уста неправедних приховують насилля.
7 Пам’ять про праведного буде благословлятись,
а ім’я неправедних зітреться.
8 У кого мудре серце, той прийме настанови,
а хто говорить безглуздо, буде розтоптаний.
9 Хто ходить у непорочності, буде безпечний,
а хто йде кривими дорогами, той буде спійманий.
10 Хто оком хитро підморгує, той завдає смутку,
і хто говорить безглуздо, буде розтоптаний.
11 Уста праведного — джерело життя,
а уста неправедних приховують насилля.
12 Ненависть викликає суперечки,
а любов покриває всі переступи.
13 В устах проникливої людини — мудрість,
а для того, кому бракує розсудливості, приготована рі́зка.
14 Мудрі бережуть знання,
уста ж безглуздого призводять до загибелі.
15 Для багача його статки — укріплене місто,
а бідність для вбогих — це їхня загибель.
16 Праця праведного веде до життя,
а надбання неправедного — до гріха.
17 Хто тримається повчання, той спрямовує інших на дорогу життя,
а хто нехтує докором, той зводить інших зі шляху.
18 Хто ненависть приховує, той говорить брехню,
і хто поширює наклепи, той безглуздий.
19 При багатослів’ї не уникнути переступу,
а хто уста свої стримує, той діє розсудливо.
20 Язик праведного — наче срібло добірне,
а серце неправедного нічого не варте.
21 Праведні своїми устами годують багатьох,
а безглузді вмирають, бо їм бракує розсудливості.
22 Благословення від Єгови — воно збагачує
і болю з собою не приносить.
23 Для немудрого його ганебна поведінка — наче гра,
а людині розважливій властива мудрість.
24 Чого боїться неправедний, те на нього і прийде,
а бажання праведних сповняться.
25 Пройде буря, і неправедний зникне,
а праведний — як вічна основа.
26 Що оцет для зубів і дим для очей,
те ледар для того, хто його посилає.
27 Страх перед Єговою продовжує життя,
а роки грішників вкоротяться.
28 Сподівання праведних приносить радість,
а надія неправедних згине.
29 Дорога Єгови — твердиня для бездоганного,
але загибель для тих, хто робить зло.
30 Праведний ніколи не впаде,
а неправедні не залишаться жити на землі.
31 Уста праведного породжують мудрість,
язик же негідника замовкне назавжди.
32 Уста праведного знають, що є приємним,
а губи неправедних повні брехні.
Розділ 11
1 Терези обманливі — гидота для Єгови,
а точні гирі йому до вподоби.
2 За зухвалістю приходить безчестя,
а зі скромними мудрість.
3 Праведників веде непорочність,
а зрадників погубить їхня підступність.
4 Багатство не допоможе в день люті,
а праведність визволить від смерті.
5 Праведність бездоганного вирівняє його дорогу,
а грішник впаде через свої злі вчинки.
6 Праведність визволить непорочних,
а зрадники піймаються на власних бажаннях.
7 Коли неправедний помирає, зникає його надія,
зникають також усі сподівання досягнути чогось власною силою.
8 Праведний буде врятований від нещастя,
а на його місці опиниться неправедний.
9 Відступник своїми устами доводить ближнього до загибелі,
але завдяки знанню праведні рятуються.
10 Через великодушність праведних тішиться місто,
і, коли гинуть грішники, лунають радісні вигуки.
11 Завдяки благословенню праведних місто звеличується,
а уста грішників руйнують його.
12 Той, кому бракує розсудливості, зневажає свого ближнього,
а той, хто має справжню розважливість, мовчить.
13 Наклепник розкриває чужі таємниці,
а надійна людина їх береже.
14 Коли немає мудрого керівництва, народ страждає,
а завдяки численності радників приходить успіх.
15 Хто ручається за позику чужинця, той неминуче зазна́є лиха,
а хто не спішить вдарити по руках, буде у безпеці.
16 Ласкава жінка здобуває славу,
а жорстокі люди здобувають багатство.
17 Добра людина чинить собі добро,
а жорстока стягує на себе біду.
18 Неправедний отримує обманливу плату,
а хто сіє праведність — справжню нагороду.
19 Того, хто непохитно обстоює праведність, чекає життя,
а того, хто запекло чинить зло,— смерть.
20 Люди з підступним серцем гидкі Єгові,
а ті, хто ходить шляхом бездоганності, йому до вподоби.
21 Можна ручатися, що неправедні не уникнуть кари,
а діти праведних будуть врятовані.
22 Вродлива жінка, яка відкидає розсудливість,—
наче золота сережка в рилі свині.
23 Бажання праведних веде до добра,
а сподівання неправедного стягує на нього гнів.
24 Один щедро дає, і йому ще прибуває,
а інший не дає того, що мав би дати, і тільки бідніє.
25 Щедра людина житиме в достатку,
і той, хто відсвіжує інших, сам буде відсвіжений.
26 Хто відмовляється продавати людям зерно, того вони проклянуть,
а хто продає — той отримає благословення.
27 Хто старанно робить добро, той шукає схвалення,
а хто тягнеться до зла, того воно й спіткає.
28 Хто покладається на багатство своє, той впаде,
а праведні будуть пишно рости, немов листя зелене.
29 Хто стягає лихо на своїх домашніх, той успадкує вітер,
і безглуздий стане слугою тому, хто має мудре серце.
30 Плід праведного — дерево життя,
і той, хто здобуває душі,— мудрий.
31 Якщо праведний на землі отримує те, що заслужив,
тим більше неправедний і грішний!
Розділ 12
1 Хто любить повчання, той любить знання,
а хто ненавидить докір, той нерозсудливий.
2 Добра людина отримує схвалення від Єгови,
а людину, яка має лихі задуми, він засуджує.
3 Жодна людина не утвердиться злом,
а праведний ніколи не буде викоренений.
4 Добра дружина — корона для чоловіка,
а жінка, яка поводиться безсоромно,— гнилизна в його кістках.
5 Думки праведних — про те, що справедливе,
а поради неправедних — обман.
6 Слова грішників — засідка, що несе погибель,
а уста праведних рятують від біди.
7 Неправедні повалені будуть і щезнуть,
а дім праведних завжди стоятиме.
8 Хто говорить розсудливо, буде хвалений,
а хто має серце зіпсуте, буде зневажений.
9 Ліпше бути незнатною людиною, але мати слугу,
ніж вихвалятися, та не мати їжі.
10 Праведний дбає про свою худобу,
а в неправедних навіть милосердя жорстоке.
11 Хто обробляє землю, у того буде вдосталь їжі,
а хто женеться за марнотою, тому бракує розсудливості.
12 Неправедний заздрить здобичі грішників,
а корінь праведних приносить рясні плоди.
13 Неправедний потрапляє в пастку через свою грішну мову,
а праведник рятується з біди.
14 Людина насититься плодом своїх уст,
і праця її рук принесе їй нагороду.
15 Дорога безглуздого здається правильною в його очах,
а мудрий прислуха́ється до порад.
16 Безглузда людина відразу виявляє роздратування,
а далекоглядна не зважає на образу.
17 Свідок вірний буде говорити правду,
а свідок брехливий ширить обман.
18 Бездумне слово ранить, як меч,
а язик мудрих — це ліки.
19 Правдиві уста залишаться навіки,
а брехливий язик існуватиме лише мить.
20 У серці тих, хто зло замишляє,— обман,
а хто сприяє миру, радіє.
21 Праведника не спіткає нещастя,
а життя неправедних буде сповнене лиха.
22 Брехливі уста гидкі Єгові,
а хто залишається вірним, той йому до вподоби.
23 Людина далекоглядна тримає знання при собі,
а серце безглуздих вивергає свою глупоту.
24 Старанні люди будуть панувати,
а лінивих чекає підневільна праця.
25 Тривога обтяжує серце людини,
а добре слово його звеселяє.
26 Праведний видивляється собі пасовища,
а дорога неправедних змушує їх блукати.
27 Ледар не поженеться за дичиною,
а старанність — цінний скарб для людини.
28 Дорога праведності веде до життя,
на її стежці немає смерті.
Розділ 13
1 Мудрий син приймає повчання батькове,
а насмішник не слухає докору.
2 З плоду своїх уст людина насититься добром,
а прагнення зрадників — насилля.
3 Хто пильнує свій язик, той береже своє життя,
а хто широко свої уста розкриває, погубить себе.
4 Ледар прагне, але нічого не має,
а старанний насититься.
5 Праведний ненавидить брехню,
а вчинки неправедних приносять сором і ганьбу.
6 Праведність оберігає невинного на дорозі його,
а грішник через своє зло буде повалений.
7 Дехто вдає з себе багатого, хоча нічого не має,
а дехто вдає бідного, хоча в нього великі статки.
8 Багатство — викуп за життя людини,
але бідному ніхто навіть не погрожує.
9 Світло праведників яскраво світить,
а світильник грішників згасне.
10 Зухвалість лише розпалює суперечки,
а мудрість у тих, хто шукає поради.
11 Багатство, швидко здобуте, зменшиться,
а багатство того, хто збирає потроху, збільшиться.
12 Сподівання, яке довго не здійснюється,— недуга для серця,
а бажання, що сповнюється,— дерево життя.
13 Хто нехтує настановою, той змушений буде платити,
а хто поважає заповідь, одержить нагороду.
14 Настанова мудрого — джерело життя,
вона рятує від пасток смерті.
15 Глибока проникливість здобуває ласку,
а дорога зрадників тяжка.
16 Далекоглядна людина діє зі знанням,
а безглузда показує свою глупоту.
17 Лукавий вісник приносить лише біду,
а вірний посланець — немов ліки.
18 Хто нехтує повчанням, той збідніє і зазнає ганьби,
а хто сприйнятливий до настанов, той буде прославлений.
19 Здійснене бажання — приємність для людини,
а відвернутися від зла — гидота для безглуздого.
20 Хто з мудрими ходить, той стане мудрим,
а хто має справу з безглуздими — зазна́є лиха.
21 Грішників переслідує нещастя,
а праведники винагороджуються процвітанням.
22 Добрий залишає спадщину і своїм онукам,
а багатство грішника зберігається для праведного.
23 Нива бідного щедро родить,
але через несправедливість вона може бути знищена.
24 Хто стримує різку, той ненавидить свого сина,
а хто його любить, той старанно виховує.
25 Праведний їсть скільки забажає,
а шлунок неправедних порожній.
Розділ 14
1 Мудра жінка будує свій дім,
а безглузда своїми руками руйнує його.
2 Хто ходить у праведності, той боїться Єгови,
а в кого дороги підступні, той його зневажає.
3 В устах безглуздого — рі́зка пихатості,
а уста мудрих захистять їх.
4 Де немає худоби, там ясла чисті,
але завдяки силі бика буває багатий врожай.
5 Правдивий свідок не буде обманювати,
а фальшивий свідок дихає брехнею.
6 Насмішник шукає мудрості, та не знаходить,
а розумний легко здобуває знання.
7 Відійди від людини безглуздої,
бо з її уст все одно не почуєш нічого мудрого.
8 Далекоглядна людина завдяки мудрості розуміє свою дорогу,
а безглуздих обманює власна глупота.
9 Нерозумні сміються з провини,
а праведні бажають примиритись.
10 Серце знає свою гіркоту,
і радощів його не розділить сторонній.
11 Дім неправедних буде знищений,
а намет праведних процвітатиме.
12 Іноді дорога здається людині правильною,
але кінець цієї дороги — смерть.
13 Навіть під час сміху може боліти серце,
і буває, що радощі закінчуються смутком.
14 Хто має серце свавільне, той пожне плоди своїх доріг,
а добра людина — нагороду за свої вчинки.
15 Наївний вірить кожному слову,
а далекоглядний обмірковує кожен свій крок.
16 Мудра людина обережна і відвертається від зла,
а безглузда — необачна і самовпевнена.
17 Хто гнівливий, той поводиться нерозумно,
але людина, яка все старанно обдумує,— зненавиджена.
18 Наївні успадкують глупоту,
а голову далекоглядних прикрасить знання.
19 Грішники схиляться перед добрими,
і неправедні вклоняться при брамах праведників.
20 Бідного ненавидять навіть ближні його,
а в багатого друзів чимало.
21 Хто зневажає свого ближнього, той грішить,
а хто виявляє співчуття знедоленим, той щасливий.
22 Хіба не зіб’ються з дороги ті, хто задумує зло?
А віддана любов і вірність буде з тими, хто задумує добро.
23 Усяка праця приносить користь,
а самі лиш розмови ведуть до злиднів.
24 Вінець мудрих — їхнє багатство,
а діла безглуздих доводять до ще більшого безглуздя.
25 Свідок правдивий рятує життя,
а брехливий — дихає брехнею.
26 Той, хто боїться Єгови, в усьому йому довіряє,
і його діти матимуть безпечне пристановище.
27 Страх перед Єговою — джерело життя,
він рятує від пасток смерті.
28 Численність народу звеличує царя,
а правитель, який не має підданих, гине.
29 Негнівлива людина поводиться з великою розважливістю,
а нетерпляча виставляє напоказ своє безглуздя.
30 Серце спокійне — життя для тіла,
а ревнощі — гнилизна для кісток.
31 Хто оббирає знедолених, той ганьбить їхнього Творця,
а хто бідним виявляє співчуття — прославляє його.
32 Грішник буде принижений за своє зло,
а праведний знайде сховок у своїй непорочності.
33 У розумного мудрість спочиває в серці,
а безглузді хваляться своєю мудрістю при кожній нагоді.
34 Праведністю звеличується народ,
а гріх — це ганьба для людей.
35 Слуга, який діє проникливо, до вподоби цареві,
а на того, хто поводиться безсоромно, цар лютує.
Розділ 15
1 Лагідна відповідь лють відвертає,
а різке слово викликає гнів.
2 Язик мудрих вміло використовує знання,
а уста безглуздих вивергають глупоту.
3 Очі Єгови — всюди,
вони спостерігають за злими і добрими.
4 Лагідна мова — дерево життя,
а перекручені слова доводять до відчаю.
5 Безглуздий зневажає батькове повчання,
а хто далекоглядний, той сприйнятливий до настанов.
6 У домі праведного — скарб великий,
а надбання неправедного приносить йому нещастя.
7 Губи мудрих ширять знання,
а серце безглуздих до цього не схильне.
8 Жертва неправедних — гидота для Єгови,
а молитва праведних йому до вподоби.
9 Дорога грішника гидка для Єгови,
а того, хто женеться за праведністю, він любить.
10 Той, хто добру путь покидає, вважає покарання злом,
і хто ненавидить докір, той помре.
11 Могила та місце загибелі — перед очима Єгови,
а тим більше серця людей!
12 Насмішник не любить того, хто його виправляє,
і з мудрими він не буде радитись.
13 Радісне серце звеселяє обличчя,
а біль у серці пригнічує дух.
14 Серце розумне шукає знання,
а уста безглуздих живляться глупотою.
15 Для того, хто страждає, усі дні неприємні,
а в кого веселе серце, той весь час бенкетує.
16 Ліпше малі набутки і страх перед Єговою,
ніж величезне багатство і при цьому тривога.
17 Ліпше страва з овочів і при цьому любов,
ніж відгодований бик і при цьому ненависть.
18 Нестримана людина розпалює суперечки,
а негнівлива утихомирює сварки.
19 Дорога ледаря — немов колючий живопліт,
а стежка праведних мов рівна дорога.
20 Син мудрий приносить батькові радість,
а безглуздий зневажає матір свою.
21 Людина, якій бракує розсудливості, тішиться глупотою,
а розважлива — тримається правильного шляху.
22 Коли немає обговорення, плани розладнуються,
а коли багато порадників — здійснюються.
23 Людина радіє, даючи правильну відповідь,
і слово, сказане у слушний час,— яке ж воно добре!
24 Життєва дорога проникливої людини веде вгору,
відводить від могили, що внизу.
25 Єгова зруйнує дім пихатого,
а межу вдови збереже.
26 Задуми грішників — гидота для Єгови,
а приємні слова — чисті в його очах.
27 Хто має нечесні прибутки, той на своїх домашніх стягує лихо,
а хто хабарі ненавидить — буде жити.
28 Серце праведного розмірковує перед тим, як відповісти,
а уста неправедних вивергають зло.
29 Єгова далекий від грішників,
а молитву праведників він чує.
30 Сяючі очі звеселяють серце,
і добра звістка зміцнює кості.
31 Хто слухає докір, що рятує життя,
той перебуває серед мудрих.
32 Хто відкидає повчання, той нехтує своїм життям,
а хто слухає докір — набуває розуміння.
33 Страх перед Єговою навчає мудрості,
і славі передує смирення.
Розділ 16
1 Людина складає задуми у своєму серці,
але її відповідь — від Єгови.
2 Усі свої дороги людина вважає правильними,
але Єгова перевіряє спонуки.
3 Довір свої діла Єгові,
і плани твої здійсняться.
4 Усе Єгова приготував для здійснення свого наміру,
і навіть неправедного — на день лиха.
5 Той, хто гордий у серці,— гидкий Єгові.
Можна ручатися, він не уникне кари.
6 Відданою любов’ю і вірністю очищається провина,
і страх перед Єговою відвертає людину від зла.
7 Коли дороги людини до вподоби Єгові,
то він примирює з нею навіть її ворогів.
8 Ліпше мати мало, але з праведністю,
ніж великий прибуток, але без справедливості.
9 У серці людина обдумує свої дороги,
але кроками її керує Єгова.
10 З уст царя мають виходити натхнені рішення,
і він ніколи не повинен поступатися справедливістю.
11 Точна вага і терези — від Єгови,
і всі гирі в торбині — від нього.
12 Злі вчинки — гидота для царів,
бо трон утверджується праведністю.
13 Праведні уста до вподоби царям,
вони люблять того, хто чесний у словах.
14 Лютість царя наче провісник смерті,
проте мудра людина її вгамовує.
15 У сяйві царського обличчя — життя,
і ласка царя — мов дощова хмара весною.
16 Наскільки ж ліпше здобути мудрість, ніж золото!
І ліпше набути розуміння, ніж срібло.
17 Дорога праведних обминає зло.
Хто пильнує свій шлях, той життя своє береже.
18 Загибелі передує гордість,
і падінню — пихатий дух.
19 Ліпше бути смиренним і перебувати серед сумирних,
ніж ділити здобич з пихатими.
20 Хто вникає в суть справи, матиме успіх,
і хто покладається на Єгову, той щасливий.
21 Про людину мудрого серця скажуть, що вона має розуміння,
і той, в кого мова ласкава, уміє переконувати.
22 Проникливість — джерело життя для тих, хто її має,
а нерозумних повчає їхнє безглуздя.
23 Хто має мудре серце, в того на устах проникливість,
і він уміє переконувати.
24 Приємні слова — немов мед стільниковий,
вони солодкі для душі, вони ліки для кісток.
25 Іноді дорога здається людині правильною,
але кінець цієї дороги — смерть.
26 Прагнення їсти спонукує трудівника тяжко працювати,
і до цього його змушує голод.
27 Нікчемна людина викопує зло,
її слова — наче палючий вогонь.
28 Бунтар зчиняє суперечки,
і наклепник розділяє близьких друзів.
29 Хто чинить насилля, той підмовляє до зла свого ближнього
і заводить його на погану дорогу.
30 Він підморгує очима, складаючи підступні плани,
і, стискаючи губи, коїть зло.
31 Сивина — це гарна корона,
якщо знаходять її на шляху праведності.
32 Негнівлива людина могутніша від силача,
і той, хто панує над собою, сильніший від завойовника міста.
33 Жеребок кидають у поділ одягу,
але кожне рішення — від Єгови.
Розділ 17
1 Ліпше шматок сухого хліба і при тому мир,
ніж дім, де великий бенкет і сварка.
2 Проникливий слуга буде панувати над сином, який поводиться безсоромно,
і з його братами розділить спадщину.
3 Плавильна посудина — для срібла, і піч — для золота,
а Єгова досліджує серця́.
4 Злочинець слухає мову згубну,
і брехун прислухається до злісного язика.
5 Хто насміхається з бідного, той ображає Творця,
і хто злорадіє з чужого нещастя, не уникне кари.
6 Корона для старших — онуки,
і слава для синів — їхні батьки.
7 Нерозумному не пасує праведна мова,
тим більше не личить правителю мова брехлива.
8 Подарунок в очах його власника — мов коштовне каміння,
хоч би куди він пішов — подарунок принесе йому успіх.
9 Хто прощає переступ, той шукає любові,
а хто постійно говорить про нього, той розділяє близьких друзів.
10 Докір впливає на розумного сильніше,
ніж сто ударів на безглуздого.
11 Грішник тільки бунту шукає,
і, щоб покарати його, буде посланий безжалісний вісник.
12 Ліпше зустріти ведмедицю, яка втратила своїх ведмежат,
ніж безглуздого з його глупотою.
13 Зло не відступить від дому того,
хто відплачує злом за добро.
14 Початок суперечки — наче прорив води,
тому, перш ніж вибухне сварка, піди собі геть.
15 Хто грішника виправдовує і хто засуджує праведника —
обидва вони гидкі для Єгови.
16 У безглуздого є за що придбати мудрість.
Але для чого йому це, якщо його серце байдуже до неї?
17 Справжній друг любить повсякчас
і в нещасті стає рідним братом.
18 Той, кому бракує розсудливості, вдаряє по руках і погоджується
поручитись у присутності свого ближнього.
19 Хто любить сварку, той любить переступ,
і хто робить високими свої брами, той накликає біду.
20 Людина з підступним серцем не матиме успіху,
і той, хто обманює, загине.
21 Хто дав життя безглуздій дитині, той зазна́є смутку,
і батько дитини нерозумної не має радості.
22 Радісне серце — неначе добрі ліки,
а пригнічений дух виснажує сили.
23 Неправедний прийме хабара потай,
щоб викривити правосуддя.
24 Перед очима проникливої людини — мудрість,
а очі безглуздого блукають аж до краю землі.
25 Син безглуздий приносить смуток батькові
і душевний біль тій, яка його народила.
26 Недобре карати праведного,
і сікти різками шляхетного — несправедливо.
27 Людина, яка має знання, стримана у словах,
і розважлива людина залишається спокійною.
28 Навіть безглуздий, коли мовчить, виглядає мудрим,
і той, хто уста свої не відкриває, здається розумним.
Розділ 18
1 Хто відокремлюється, той догоджає тільки собі,
він відкидає всяку мудрість.
2 Безглуздий не цінує розуміння,
він лише хизується тим, що в нього в серці.
3 Де є неправедний, там є зневага,
і безчестя приносить з собою ганьбу.
4 Слова в устах людини — глибокі води,
джерело мудрості — то бризкотливий потік.
5 Недобре ставати на бік неправедного,
а праведному відмовляти у справедливості.
6 Мова безглуздого веде до сварки,
і губи його напрошуються на удари.
7 Язик безглуздого — загибель для нього,
і його уста — пастка на його життя.
8 Слова наклепника наче ласощі,
вони легко потрапляють у шлунок.
9 Хто лінується працювати —
брат нищителю.
10 Ім’я Єгови — міцна башта,
втікає до неї праведник і знаходить захист.
11 Для багатого статки — мов укріплене місто,
вони наче мур захисний — в його уяві.
12 Перед падінням серце людини високо несеться,
а славі передує смирення.
13 Якщо хтось відповідає, не вислухавши,
то це безглуздо і принизливо.
14 Завдяки своєму духу людина може знести хворобу,
але хто витримає пригнічений дух?
15 Серце розумного набуває знання,
і вухо мудрих прагне його.
16 Подарунок відкриває людині шлях
і веде її до великих людей.
17 Хто перший говорить про свою справу, то, здається, що правда на його боці,
але приходить інший і перевіряє правдивість його слів.
18 Жеребок кладе край суперечкам
і вирішує справу між сильними противниками.
19 Ображений брат більш неприступний, ніж укріплене місто,
і бувають суперечки мов ті засуви на брамах фортеці.
20 Плодом своїх уст людина наповнить свій шлунок,
вона насититься з плоду своїх уст.
21 Смерть і життя — у владі язика,
і хто любить його, той споживає його плід.
22 Хто знайшов хорошу дружину, той знайшов добро
та отримав ласку від Єгови.
23 Бідний говорить благально,
а багатий відповідає суворо.
24 Деякі приятелі готові знищити один одного,
але буває друг, більше прив’язаний, ніж брат.
Розділ 19
1 Ліпше бути бідним і ходити у непорочності,
ніж бути безглуздим і говорити брехню.
2 Недобре, коли людина не має знання,
і хто квапиться, той грішить.
3 Безглуздя людини викривлює її дороги,
і серце її розпалюється гнівом на Єгову.
4 Багатство приваблює численних друзів,
а бідного покине навіть його друг.
5 Свідок брехливий не уникне кари,
і той, хто дихає брехнею, не втече.
6 Багато хто шукає ласки вельможі,
і кожен прагне стати другом тому, хто дає подарунки.
7 Бідного ненавидять усі брати його,
тим більше його цураються друзі.
Він звертається до них з проханнями, але ніхто йому не відповідає.
8 Хто набуває розсудливість, той любить себе,
і хто дорожить розважливістю, той матиме успіх.
9 Свідок брехливий не уникне кари,
і той, хто дихає брехнею, загине.
10 Не пасує безглуздому жити в розкошах,
а тим більше не личить слузі панувати над князями.
11 Прониклива людина стримує свій гнів,
і її прикрашає те, що вона не зважає на образу.
12 Лють царя — наче рик лева,
а ласка його — мов роса на траві.
13 Син безглуздий приносить батькові лихо,
а сварлива дружина — наче дірявий дах, який постійно тече.
14 Дім і багатство — спадщина від батька,
а розсудлива дружина — від Єгови.
15 Лінощі наганяють міцний сон,
і ледача людина буде ходити голодна.
16 Хто додержує заповіді, той береже своє життя;
хто не дбає про дороги свої, той помре.
17 Людина, яка виявляє ласку знедоленому, позичає Єгові,
і він відплатить їй за те, що вона робить.
18 Повчай свого сина, поки є ще надія,
нехай на тобі не лежить вина за його смерть.
19 Нестримана людина змушена буде платити,
якщо попустиш їй, то робитимеш це знову й знову.
20 Прислу́хайся до поради і прийми повчання,
щоб у майбутньому стати мудрим.
21 Багато планів у серці людини,
але виконається лише воля Єгови.
22 Людину цінують за віддану любов,
і ліпше бути бідняком, ніж брехуном.
23 Страх перед Єговою веде до життя,
хто його має, той відпочиватиме спокійно і не знатиме лиха.
24 Ледар у миску опускає руку,
але він навіть не потрудиться піднести її до рота.
25 Бий насмішника, щоб недосвідчений став далекоглядним,
і докоряй розумному, щоб він примножив знання.
26 Син, який знущається з батька і виганяє матір,
приносить лише сором і ганьбу.
27 Сину мій, якщо ти перестанеш слухати повчання,
то це відведе тебе від мудрих слів.
28 Свідок нікчемний глузує зі справедливості,
і уста неправедних поглинають зло.
29 Насмішників чекає кара,
і безглуздих — удари по спині.
Розділ 20
1 Вино — глузливе, алкогольний напій — буйний,
кожен, хто через них збивається зі шляху,— немудрий.
2 Страх царя — наче рик лева.
Хто викликає лють царя, той наражає своє життя на небезпеку.
3 Честь для людини — стриматися від суперечки,
а кожен безглуздий втягується у сварку.
4 Через негоду ледар не йде орати,
тому він буде жебрати у жнива, коли залишиться ні з чим.
5 Думки в серці людини — як глибокі води,
а хто розважливий, той їх повичерпує.
6 Багато людей говорять про свою віддану любов,
але хто знайде вірну людину?
7 Праведний ходить у непорочності,
і його діти будуть щасливі по ньому.
8 Коли цар сідає на престолі, щоб судити,
він поглядом своїм відсіює все зло.
9 Хто може сказати: «Я очистив серце своє,
я чистий від гріха»?
10 Неправильні гирі і фальшиві мірки —
і те, і друге гидота для Єгови.
11 Навіть вчинки дитини показують,
чи поведінка її чиста і праведна.
12 Як вухо, що чує, так і око, що бачить,—
їх створив Єгова.
13 Не люби спати, щоб не збідніти.
Розплющ свої очі, і ти наситишся хлібом.
14 «Погане, погане!» — каже той, хто купує,
а як відійде, то хвалиться.
15 Є золото, а також багато коралів,
але цінніше за все це — уста мудрі.
16 Забери одяг у людини, яка ручається за незнайомця,
і візьми заставу в того, хто поручився за чужу жінку.
17 Хліб, здобутий обманом, здається людині смачним,
та потім уста її наповняться гравієм.
18 Плани матимуть успіх завдяки обговоренню,
тож веди свою війну, слухаючись мудрого керівництва.
19 Наклепник розкриває чужі таємниці;
не май нічого спільного з тим, хто любить пліткувати.
20 Хто проклинає батька і матір,
у того згасне світильник, коли настане темрява.
21 Спадщина, яка від початку здобувалась пожадливістю,
в кінці не принесе благословення.
22 Не кажи: «Я відплачу за зло!»
Надійся на Єгову, і він врятує тебе.
23 Неправильні гирі — гидота для Єгови,
і терези обманливі — річ недобра.
24 Єгова направляє кроки людини.
Як же людині самій зрозуміти свою дорогу?
25 Людина потрапляє в пастку, коли поспішно вигукує: «Це святе!» —
і тільки потім обдумує свою обітницю.
26 Цар мудрий відсіює грішників
і котить по них молотильне колесо.
27 Дихання людини — це світильник Єгови,
що глибоко досліджує саму її сутність.
28 Віддана любов і вірність оберігають царя,
і свій трон він підтримує відданою любов’ю.
29 Слава юнаків — їхня сила,
а окраса старих — сивина.
30 Синці і рани усувають зло,
і удари очищають сутність людини.
Розділ 21
1 Серце царя в руці Єгови — наче водні потоки.
І Він скеровує його туди, куди хоче.
2 Усі свої дороги людина вважає правильними,
але Єгова перевіряє серця.
3 Правильні та справедливі вчинки
приємніші Єгові, ніж жертви.
4 Світильник, який веде неправедних,—
це пихаті очі й зарозуміле серце, вони є гріхом.
5 Плани старанної людини завжди ведуть до успіху,
а хто квапиться, той прямує до бідності.
6 Багатство, здобуте брехливим язиком,—
наче пара, що швидко зникає, смертельна пастка.
7 Насилля неправедних їх же й погубить,
бо відмовляються вони чинити справедливість.
8 Дорога крива у того, хто провинився,
а в людини з чистим серцем — вчинки праведні.
9 Ліпше жити в куті на даху,
ніж зі сварливою дружиною в одному домі.
10 Неправедна людина жадає зла
і не виявляє ласки своєму ближньому.
11 Коли карають насмішника, недосвідчений розумнішає.
Коли мудрого навчають проникливості, він здобуває знання.
12 За домом грішного уважно спостерігає Праведний
і валить грішних, щоб їх знищити.
13 Хто закриває вуха, щоб не чути крику знедоленого,
той сам благатиме, та відповіді не отримає.
14 Подарунок, зроблений потай, вгамовує гнів,
а хабар захований — сильну лють.
15 Чинити справедливість — праведному радість,
а тим, хто чинить зло,— це жах.
16 Хто покидає шлях проникливості,
той спочине серед померлих.
17 Хто любить розважатись, той збідніє,
і хто полюбляє вино та олію, не розбагатіє.
18 Неправедний стає викупом за праведного,
а зрадник — за справедливого.
19 Ліпше жити в пустелі,
ніж зі сварливою і дратівливою дружиною.
20 Цінні скарби та олія — в оселі мудрого,
а безглузда людина змарнує все, що має.
21 Хто шукає праведності й відданої любові,
той знайде життя, праведність і славу.
22 Мудрий може вдертися в місто сильних
і зруйнувати міць, на яку вони покладаються.
23 Хто стримує свої уста і язик,
той береже себе від біди.
24 Нахабний і гордий хвалько — так звати того,
хто поводиться зухвало.
25 Бажання ледаря вб’є його,
бо він не хоче працювати своїми руками.
26 Увесь день він чогось жадібно прагне,
а праведник дає, нічого не шкодуючи.
27 Жертва неправедного — це гидота.
Тим більше, коли він приносить її зі злим заміром.
28 Свідок брехливий загине,
а людина, яка уважно слухає, свідчитиме з успіхом.
29 Грішник набирає самовпевненого вигляду,
а в праведника дорога безпечна.
30 Немає ні мудрості, ні розважливості, ні ради всупереч Єгові.
31 На день битви готують коня,
але спасіння дає Єгова.
Розділ 22
1 Добре ім’я ліпше за велике багатство,
повага ліпша за срібло й золото.
2 Багатий і бідний мають спільне —
обох їх створив Єгова.
3 Далекоглядна людина бачить небезпеку і ховається,
а недосвідчена йде далі і страждає від наслідків.
4 Нагорода за смиренність і страх перед Єговою —
багатство, слава й життя.
5 На шляху підступної людини — терни та пастки,
а хто дорожить своїм життям, тримається далеко від них.
6 Навчи хлопця дороги, якою він має іти,
і він не зійде з неї, навіть коли постаріє.
7 Багатий панує над бідними,
і боржник — раб того, хто дає в борг.
8 Хто сіє неправедність, той пожне лихо,
і палиці його гніву не стане.
9 Щедра людина матиме благословення,
бо вона ділиться їжею з бідним.
10 Прожени насмішника —
і сварка вщухне,
суперечки і обра́зи припиняться.
11 Хто любить чисте серце і в кого мова приємна,
той буде другом царя.
12 Очі Єгови оберігають знання,
а слова зрадника він обертає в ніщо.
13 Ледар каже: «Он лев надворі —
посеред ринкової площі я загину!»
14 Уста безпутних жінок — глибока яма.
До неї впаде той, кого засудив Єгова.
15 Глупота прив’язана до серця хлопця,
але різка покарання віддалить її від нього.
16 Хто оббирає бідного, щоб збагатитися,
і хто дає подарунки багатому —
той збідніє.
17 Прихили своє вухо і послухай слова́ мудрих,
щоб ти усім серцем прийняв моє знання.
18 Тобі буде приємно зберігати їх у серці,
і вони завжди будуть у тебе на устах.
19 Я даю тобі сьогодні знання для того,
щоб ти покладався на Єгову.
20 Хіба не писав я тобі,
ділячись порадами і знанням,
21 щоб навчити тебе правдивих і надійних слів,
щоб ти повернувся з правдивою звісткою до того, хто тебе посилав?
22 Не грабуй бідного через те, що він бідний,
і біля міської брами не утискай убогого.
23 Адже сам Єгова заступиться за них
і забере життя тих, хто їх оббирає.
24 Не дружи з нестриманою людиною
і не май справи з гнівливим,
25 щоб ти не навчився його доріг
і не загнав сам себе у пастку.
26 Не будь серед тих, хто вдаряє по руках,
хто дає заставу за позику.
27 Якщо ти не матимеш, чим заплатити,
з-під тебе заберуть ліжко.
28 Не пересувай давнього межового знака,
який встановили твої прабатьки.
29 Чи ти бачив людину, вправну в роботі своїй?
Вона стоятиме перед царями,
вона не стоятиме перед простими людьми.
Розділ 23
1 Коли сядеш їсти з царем,
то вважай на те, що перед тобою,
2 і приклади ножа собі до горла,
якщо ти дуже хочеш їсти.
3 Не жадай його ласощів,
бо ця їжа вводить в оману.
4 Не виснажуй себе, щоб набути багатство.
Зупинись і поміркуй.
5 Ти подивишся на нього, а його вже немає.
У нього неодмінно виростуть крила, як в орла, і воно полетить у небо.
6 Не їж хліба у скупого
і не жадай його ласощів.
7 Бо він мов той, хто веде облік.
«Їж та пий»,— каже він тобі, але в його словах немає щирості.
8 Шматок, який ти з’їв, виблюєш,
і будуть даремними твої люб’язні слова.
9 До вух безглуздого не промовляй,
бо він знехтує мудрістю твоїх слів.
10 Не пересувай давнього межового знака
і на поле сиріт не зазіхай.
11 Їхній Захисник сильний,
і за їхню справу він буде судитися з тобою.
12 Прихили своє серце до повчання
і вухо — до слів знання.
13 Не залишай хлопця без покарання.
Коли поб’єш його різкою, він не помре.
14 Бий його різкою,
щоб врятувати його від могили.
15 Сину мій, якщо серце твоє стало мудрим,
то й моє серце буде тішитись.
16 І нутро моє буде дуже радіти,
коли твої уста говоритимуть про те, що правильне.
17 Нехай серце твоє не заздрить грішникам,
але завжди боїться Єгови.
18 Тоді в тебе буде майбутнє
і надія твоя не загине.
19 Послухай, сину мій, і стань мудрим,
веди своє серце правильним шляхом.
20 Не будь серед тих, хто впивається вином,
серед тих, хто об’їдається м’ясом.
21 П’яниця і ненажера збідніють,
і сонливість одягне людину в лахміття.
22 Слухайся батька, який дав тобі життя,
і не зневажай своєї матері тільки тому, що вона постаріла.
23 Купи правду і ніколи не продавай її,
також придбай мудрість, повчання й розуміння.
24 Батько праведника радітиме,
і той, хто дав життя мудрому сину, буде тішитись ним.
25 Твій батько і твоя мати будуть тішитись,
і радітиме та, що тебе народила.
26 Сину мій, дай мені своє серце,
і нехай дороги мої будуть приємні для твоїх очей.
27 Повія — це яма глибока,
і розпусниця — колодязь вузький.
28 Вона чекає в засідці, мов грабіжник,
і примножує кількість невірних чоловіків.
29 У кого лихо? У кого неспокій?
У кого сварки? У кого скарги?
У кого рани без причини? У кого затьмарений погляд?
30 У тих, хто засиджується за вином,
хто шукає вина приправленого.
31 Не приглядайся до червоного вина,
як воно виблискує в келиху і м’яко ллється.
32 Зрештою воно вкусить, наче змія,
і випустить отруту, мов гадюка.
33 Очам твоїм будуть ввижатися дивні речі,
і серце твоє буде верзти дурниці.
34 Ти станеш мов той, що лежить посеред моря,
мов той, що спить на вершечку щогли.
35 І скажеш: «Били мене, та я цього не відчув,
лупцювали мене, а я навіть не знав.
Коли ж я прокинусь?
Мені треба ще випити».
Розділ 24
1 Не заздри лихим людям
і не прагни їхнього товариства,
2 бо їхнє серце розмірковує про насилля
і їхні уста говорять про лиходійство.
3 Дім будується мудрістю
і розважливістю утверджується.
4 Завдяки знанню його кімнати наповняться
всякими дорогоцінними і гарними речами.
5 Могутній той, хто мудрий,
і завдяки знанню людина стає сильнішою.
6 Веди свою війну, слухаючись мудрого керівництва,
бо завдяки численності радників приходить перемога.
7 Справжня мудрість недосяжна для безглуздого,
біля міської брами він не має чого сказати.
8 Хто замишляє лихе,
того назвуть майстром на лихі задуми.
9 Безглузді задуми — це гріх,
і насмішник — гидкий людям.
10 Якщо ти знеохотився в день лиха,
тоді забракне тобі сили.
11 Рятуй тих, кого ведуть на смерть,
і визволяй приречених на страту.
12 Якщо ти скажеш: «Таж ми не знали»,
то хіба той, хто перевіряє серця, не розпізнає цього?
Той, хто спостерігає за тобою, розуміє це
і відплатить кожному згідно з його вчинками.
13 Сину мій, їж мед, бо він добрий,
і стільниковий мед солодкий на смак.
14 Знай, що так само мудрість добра для тебе.
Якщо знайдеш її, то матимеш майбутнє
і надія твоя не загине.
15 Не чатуй у засідці, як той грішник, біля домівки праведника
і не спустошуй місце його відпочинку.
16 Адже праведник може сім разів упасти, і він підніметься знову,
а грішники в нещасті спіткнуться.
17 Не радій, коли твій ворог падає,
і не тішся в серці своєму, коли він спотикається,
18 бо Єгова побачить, і йому це не сподобається,
і він відверне від нього свій гнів.
19 Не засмучуйся через лихих людей
і не заздри грішникам,
20 бо негідники не мають майбутнього
і світильник грішників згасне.
21 Сину мій, бійся Єгови і царя,
а з бунтівниками не водися,
22 бо їхнє лихо прийде раптово.
Хто знає, яке знищення на них чекає від обох?
23 Ось іще слова мудрих:
погано робить той, хто не є безстороннім у суді.
24 Хто говорить до неправедного: «Ти праведний»,
того проклянуть племена і засудять народи.
25 А тим, хто йому докоряє, щаститиме,
і вони будуть поблагословлені добром.
26 Люди поважатимуть того, хто відповідає чесно.
27 Виконай свою роботу поза домом і зроби все необхідне на полі,
а тоді будуй свій дім.
28 Не свідчи безпідставно проти свого ближнього
і не обманюй своїми устами.
29 Не кажи: «Як він зробив мені, так і я йому зроблю.
Відплачу йому за те, що він зробив».
30 Проходив я повз поле ледаря
і повз виноградник людини, якій бракує розсудливості.
31 Усе там заросло бур’янами
і вкрилося кропивою,
а кам’яна огорожа розвалилась.
32 Подивився я на це і взяв до серця,
побачив і зробив такий висновок:
33 трохи поспиш, трохи подрімаєш,
складеш руки, щоб відпочити,
34 і прийде до тебе бідність, наче розбійник,
і вбогість, як озброєний чоловік.
Розділ 25
1 Ось ще Соломонові прислів’я, які переписали люди Єзекі́ї, царя Юди.
2 Слава Бога в тому, щоб тримати справу в таємниці,
а слава царів — щоб справу досліджувати.
3 Як неможливо осягнути висоту небес і глибину землі,
так неможливо дослідити і серце царів.
4 Відділи шлак від срібла,
і воно вийде очищене.
5 Віддали неправедних від царя,
і його трон утвердиться праведністю.
6 Не звеличуй себе перед царем
і не займай місця між видатними людьми.
7 Ліпше, щоб він сказав тобі: «Підійди сюди»,
ніж принизив тебе на очах вельмож.
8 Не поспішай вв’язуватися у правову суперечку,
бо що будеш робити потім, коли твій ближній принизить тебе?
9 Обговори свою справу з ближнім,
але не розповідай того, що тобі сказали по секрету,
10 щоб той, хто тебе слухає, не засоромив тебе,
і щоб ти не пустив поганої звістки, якої не зупиниш.
11 Слово, сказане своєчасно,—
наче золоті яблука у різьбленому срібному візерунку.
12 До́кори мудрого для сприйнятливого вуха —
мов золота сережка і прикраса з чистого золота.
13 Як снігова прохолода у час жнив,
так вірний посланець для тих, хто його посилає,
бо він приносить відсвіження своєму панові.
14 Хто хвалиться подарунком, але його не дає,
той подібний до вітру і хмар, що не приносять дощу.
15 Терпеливістю можна прихилити до себе начальника,
і лагідний язик ламає кістку.
16 Якщо ти знайдеш мед, їж лише скільки потребуєш,
бо якщо з’їси забагато, то виблюєш його.
17 Не вчащай у дім свого ближнього,
щоб не набриднути йому і щоб він тебе не зненавидів.
18 Людина, котра фальшиво свідчить проти ближнього свого,—
наче палиця, меч і гостра стріла.
19 Як зламаний зуб і кульгава нога —
таке довір’я до ненадійної людини у час лиха.
20 Як той, хто відбирає одяг у холодний день,
і як оцет, який ллють на соду,
так і той, хто співає пісень зажуреному серцю.
21 Якщо твій ворог голодний, дай йому хліба,
і, якщо він спраглий, дай йому напитися води.
22 Адже так ти згорнеш йому на голову розжарене вугілля,
і тебе винагородить Єгова.
23 Північний вітер породжує зливу,
а язик, що пліткує, робить обличчя сердитим.
24 Ліпше жити в куті на даху,
ніж зі сварливою дружиною в одному домі.
25 Добра вістка з далекого краю —
як прохолодна вода для втомленої душі.
26 Джерело скаламучене і колодязь зруйнований —
це праведник, який піддається грішнику.
27 Недобре переїдатися медом,
так само недобре шукати собі слави.
28 Людина, яка не панує над собою,—
наче зруйноване місто без муру.
Розділ 26
1 Як сніг улітку і дощ у жнива,
так безглуздому не личить пошана.
2 Як у птаха є причина сполошитись і в ластівки полетіти,
так і прокляття приходить не без причини.
3 Батіг — для коня, вуздечка — для осла,
а палиця — для спини безглуздих.
4 Не відповідай безглуздому за його глупотою,
щоб не опуститися до його рівня.
5 Відповідай безглуздому за його глупотою,
щоб він не вважав себе мудрим.
6 Людина, яка передає справи в руки безглуздого,
подібна до того, хто свої ноги калічить і сам собі завдає шкоди.
7 Прислів’я в устах безглуздого
як кульгаві ноги у каліки.
8 Прославляти безглуздого —
це те саме, що камінь прив’язувати до пращі.
9 Прислів’я в устах безглуздих —
наче тернина в руках п’яниці.
10 Хто наймає безглуздих або першого зустрічного,
той подібний до лучника, який абикуди стріляє.
11 Як пес повертається до своєї блювоти,
так і безглуздий повторює свої дурощі.
12 Чи бачив ти людину, мудру у власних очах?
Більше надії на те, що виправиться безглуздий, ніж вона.
13 Ледар каже: «Он лев молодий на дорозі!
Лев на ринковій площі!»
14 Двері обертаються на завісах,
а ледар — на ліжку.
15 Ледар у миску опускає руку,
а до рота піднести вже не має сили.
16 Ледар вважає себе мудрішим
за сімох чоловіків, які відповідають розумно.
17 Перехожий, який розгнівався через чужу сварку,
подібний до того, хто пса за вуха хапає.
18 Що божевільна людина, котра кидає вогонь, стріли і смерть,
19 то чоловік, який підступно обманює ближнього, а потім каже: «Таж я пожартував!»
20 Коли немає дров, вогонь гасне,
і, коли немає наклепника, суперечка вщухає.
21 Що вугілля для жару і дрова для вогню,
те саме сварлива людина, яка розпалює сварку.
22 Слова наклепника наче ласощі,
вони легко потрапляють у шлунок.
23 Що срібна глазур на глиняній посудині,
то ніжні слова зі злого серця.
24 Своїми устами ненависник маскується,
але в його серці — обман.
25 Хоча він промовляє ласкаво, не довіряй йому,
бо в серці його сім гидких речей.
26 Він ненависть прикриває брехнею,
але його зло буде викрито перед усім збором.
27 Хто яму копає, той сам у неї впаде,
і хто відкочує камінь, до того він повернеться.
28 Брехливий язик ненавидить того, кого ранить,
і влесливі уста доводять до загибелі.
Розділ 27
1 Не хвалися завтрашнім днем,
бо не знаєш, що він принесе.
2 Нехай тебе вихваляють люди, а не власні уста,
хай це роблять інші, а не губи твої.
3 Камінь важкий і пісок нелегкий,
але роздратування через безглуздого важче за них обох.
4 Лютість — жорстока, і гнів — наче повінь,
але хто встоїть проти ревнощів?
5 Ліпше відвертий докір, ніж прихована любов.
6 Рани, завдані другом, свідчать про вірність,
поцілунки ж ворога численні.
7 Ситий відкидає мед стільниковий,
а голодному навіть гірке є солодким.
8 Як птах, що покидає своє гніздо,
так і людина, яка покидає свій дім.
9 Олія і фіміам тішать серце,
так відверта порада породжує щиру дружбу.
10 Не покидай свого друга та друга батькового
і не входь до дому брата в день свого нещастя.
Ліпше сусід близько, ніж брат далеко.
11 Будь мудрий, мій сину, і потіш моє серце,
щоб я міг відповісти тому, хто мені дорікає.
12 Далекоглядна людина бачить небезпеку і ховається,
а недосвідчена йде далі і страждає від наслідків.
13 Забери одяг у людини, яка ручається за незнайомця,
і візьми заставу в того, хто поручився за чужу жінку.
14 Якщо людина з самого ранку голосно благословляє свого ближнього,
то це все одно, якби вона його проклинала.
15 Сварлива дружина — наче дірявий дах, який у дощ постійно тече.
16 Хто міг би вгамувати її, той вітер вгамує
і олію втримає у правій руці.
17 Як залізо гострить залізо,
так і людина гострить свого друга.
18 Хто доглядає фігове дерево, їстиме його плоди,
і хто піклується про свого господаря, буде шанований.
19 Як обличчя відображається у воді,
так серце однієї людини відображається в серці іншої.
20 Могила і місце загибелі ніколи не наситяться,
не наситяться також очі людини.
21 Як плавильна посудина для срібла і піч для золота,
так само похвала випробовує людину.
22 Навіть якщо ти будеш товкти безглуздого товкачем у ступі,
наче подрібнене зерно,
його безглуздя не відійде від нього.
23 Добре знай свою отару.
Добре піклуйся про своїх овець,
24 адже багатство — не навіки
і корона — не на всі покоління.
25 Зелена трава зникає, нова з’являється,
і збирають гірські рослини.
26 Молоді барани тобі для одягу,
а козли — ціна поля.
27 І козячого молока вистачить на поживу тобі
і твоїм домашнім, а також на життя твоїм служницям.
Розділ 28
1 Неправедний утікає, хоч за ним ніхто й не женеться,
а праведний безстрашний, наче лев.
2 Коли мешканці краю переступають закон, у ньому будуть змінюватися князі один за одним,
а з допомогою людини проникливої і обізнаної князь буде правити довго.
3 Бідний чоловік, який оббирає убогих, —
наче злива, що змиває всю їжу.
4 Ті, хто закон покидає, вихваляють неправедного,
а ті, хто закону тримається, гніваються на них.
5 Лихі люди не розуміють справедливості,
а ті, хто шукає Єгову, все розуміють.
6 Ліпше бідний, який у непорочності ходить,
ніж багатий, дороги якого зіпсовані.
7 Син розумний дотримується закону,
а хто товаришує з ненажерами, ганьбить свого батька.
8 Хто багатство своє примножує відсотками і лихварством,
той збирає його для людини, яка виявляє ласку бідним.
9 Якщо хтось відмовляється слухати закон,
то навіть його молитви гидкі.
10 Хто заводить праведних на злу дорогу, той потрапить в яму, яку сам викопав,
а бездоганні отримають у спадок добро.
11 Багач мудрий у власних очах,
але проникливий бідняк бачить його наскрізь.
12 Коли праведні торжествують — це велика слава,
а коли неправедні приходять до влади, люди ховаються.
13 Хто приховує свої переступи, той не матиме успіху,
а хто зізнається і їх покидає, тому буде виявлено милосердя.
14 Щаслива та людина, яка завжди пильнує,
а хто робить своє серце черствим, той потрапить у біду.
15 Лихий правитель над безпорадним народом —
наче лев, що рикає, і ведмідь, що нападає.
16 Керівник, який не має розважливості, зловживає своєю владою,
а хто нечесну наживу ненавидить, продовжить своє життя.
17 Той, хто обтяжений виною в пролитті крові, бо позбавив людину життя, буде втікати, поки не потрапить у могилу.
Нехай його ніхто не підтримує.
18 Хто ходить у бездоганності, буде врятований,
а в кого дороги криві, той раптово впаде.
19 Хто обробляє свою землю, матиме вдосталь хліба,
а хто займається пустими справами, насититься бідністю.
20 Вірна людина отримає багато благословень,
а хто квапиться розбагатіти, не залишиться невинним.
21 Недобре мати упередження,
але буває, що людина робить щось погане за шматок хліба.
22 Заздрісна людина женеться за багатством,
але не знає, що її чекає бідність.
23 Хто докоряє, той згодом отримає більшу ласку,
ніж той, хто лестить своїм язиком.
24 Хто оббирає батька і матір, кажучи: «Це не кривда»,
той приятель нищителю.
25 Жадібна людина розпалює суперечки,
а хто надіється на Єгову, буде процвітати.
26 Безглуздий покладається на своє серце,
а хто поводиться мудро, той врятується.
27 Хто дає бідним, той матиме вдосталь усього,
а хто від них відвертає очі, на того спаде багато проклять.
28 Коли неправедні приходять до влади, люди ховаються,
коли ж вони гинуть, праведних стає більше.
Розділ 29
1 Хто залишається впертим, хоча йому не раз докоряли,
той буде раптово зламаний, і йому не буде зцілення.
2 Коли праведних багато, люди радіють,
а коли панує неправедний, люди стогнуть.
3 Той, хто любить мудрість, приносить батькові радість,
а хто водиться з повіями, той розтринькує своє майно.
4 Справедливістю цар зміцнює країну,
а той, хто бере хабарі, руйнує її.
5 Чоловік, який лестить своєму ближньому,
розставляє тенета для його ніг.
6 Погана людина потрапляє у пастку через власний переступ,
але праведний вигукує з радості й тішиться.
7 Праведний дбає про права бідного,
а неправедному байдуже до цього.
8 Хвалько своїми словами збурює місто,
а мудрі люди гнів угамовують.
9 Коли мудрий вступає у суперечку з безглуздим,
то користі з того не буде, а тільки багато пишних слів і насмішок.
10 Кровожерні ненавидять кожного, хто невинний;
вони прагнуть погубити життя праведного.
11 Безглуздий усі свої почуття виливає,
а мудрий панує над ними, зберігаючи спокій.
12 Якщо правитель прислуха́ється до брехні,
то й усі, хто йому служить, чинитимуть зло.
13 Бідняк і гнобитель мають спільне —
Єгова дає світло очам обох.
14 Якщо цар судить бідних справедливо,
то його трон стоятиме завжди.
15 Різка й картання наділяють мудрістю,
а дитина, полишена на себе саму, приносить своїй матері сором.
16 Коли грішників стає багато, множаться й переступи,
але праведні побачать падіння грішників.
17 Повчай свого сина, і він принесе тобі спокій;
він стане втіхою для тебе.
18 Якщо немає Божого керівництва, народ стає свавільним,
а той, хто закону дотримується, щасливий.
19 Слугу не виправиш самими словами,
бо, хоч він і розуміє їх, але не слухається.
20 Чи ти бачив людину, квапливу у своїх словах?
Більше надії для безглуздого, ніж для неї.
21 Якщо розпещувати слугу з юності,
то пізніше він стане невдячним.
22 Гнівлива людина розпалює суперечки,
і хто схильний до люті, той вчиняє багато переступів.
23 Людину упокорить власна пихатість,
а хто має покірний дух, той отримає славу.
24 Хто є спільником злодія, той ненавидить себе.
Його просять свідчити, та він нічого не повідомляє.
25 Страх перед людиною — це пастка,
а хто покладається на Єгову, буде захищений.
26 Багато хто шукає зустрічі з правителем,
але справедливо судить людину Єгова.
27 Несправедлива людина — гидка праведним,
а той, хто на праведній дорозі,— гидкий грішникам.
Розділ 30
1 Слова Агу́ра, сина Я́ке, важливе повчання, з яким він звернувся до Ітії́ла, до Ітії́ла та Уха́ла.
2 Я найбільший неук
і не маю розуміння, яке повинна мати людина.
3 Я не навчився мудрості
і не маю знань, які є в Найсвятішого.
4 Хто в небо піднявся і потім звідти зійшов?
Хто у пригорщу вітер зібрав?
Хто води загорнув у свій одяг?
Хто встановив усі кінці землі?
Яке ім’я його і яке ім’я його сина? Скажи, якщо знаєш.
5 Кожне слово Бога чисте.
Він щит для тих, хто сховку в нього шукає.
6 Не додавай нічого до слів його,
щоб він тобі не докорив
і щоб ти не став брехуном.
7 Двох речей прошу в тебе.
Поки я живу, не відмовляй мені у цих проханнях.
8 Віддали від мене неправду і брехню.
Не давай мені ні бідності, ні багатства.
Дай мені стільки їжі, скільки я потребую,
9 щоб я не переситився і не зрікся тебе, кажучи: «Хто такий Єгова?» —
і щоб не збіднів та не почав красти і не зневажив ім’я свого Бога.
10 Не обмовляй слугу перед його паном,
щоб він тебе не прокляв і щоб тебе не визнали винним.
11 Є покоління, яке батька свого проклинає
і не благословляє своєї матері.
12 Є покоління, чисте у власних очах,
але не обмите від бруду свого.
13 Є покоління, що в нього очі дуже горді,
що в нього погляд вкрай зарозумілий!
14 Є покоління, що в нього зуби — це мечі,
а щелепи — різницькі ножі,
ними вони пожирають знедолених на землі
і бідних серед людей.
15 П’явки мають дві дочки, які кричать: «Дай! Дай!»
Є три речі, які ніколи не наситяться,
і чотири, що ніколи не скажуть: «Досить!»
16 Могила і безплідна утроба,
земля, водою не напоєна,
і вогонь, який ніколи не скаже: «Досить!»
17 Очі тих, хто глузує з батька й не слухається матері,
видзьобають круки в долині
і з’їдять молоді орли.
18 Є три речі, незбагненні для мене,
і чотири, які я не можу зрозуміти:
19 шлях орла в небі,
шлях змії на скелі,
шлях корабля серед моря
і шлях чоловіка до дівчини.
20 Ось дорога перелюбної жінки:
вона їсть, витирає рот свій
і каже: «Нічого поганого я не зробила».
21 Під трьома трясеться земля,
і чотирьох вона не може знести:
22 раба, коли він царює,
нерозумного, коли він об’їдається,
23 зненавиджену жінку, коли її беруть за дружину,
і служницю, коли вона займає місце своєї господині.
24 Оці чотири серед найменших на землі,
проте вони мають вроджену мудрість:
25 мурашки — не сильні створіння,
але влітку заготовлюють собі поживу;
26 дамани — не могутні створіння,
але на скелі будують свій дім;
27 сарана не має царя,
але виступає в бойовому порядку;
28 ящірка гекон чіпляється лапками
і потрапляє в царський палац.
29 Ось три, що мають величну ходу,
і чотири, які велично ступають:
30 лев — наймогутніший звір,
який ні перед ким не відступає,
31 хорт і козел,
а також цар, який іде на чолі війська.
32 Якщо ти повівся нерозсудливо, звеличивши себе,
або задумав зробити це,
то поклади руку собі на уста.
33 Адже як від збивання молока утворюється масло
і від удару в ніс тече кров,
так і від гніву виникають сварки.
Розділ 31
1 Слова царя Лемуї́ла, важливі настанови, які він отримав від своєї матері.
2 Що сказати тобі, сину мій?
Що сказати тобі, сину моєї утроби?
Що ж сказати, сину обітниць моїх?
3 Не давай своєї сили жінкам
і не ходи шляхами, на яких царі знаходять свою загибель.
4 Не царям, Лемуї́ле,
не царям пити вино
та не урядникам казати: «Де мій напій?» —
5 щоб вони, упившись, не забули закону
і не знехтували правами знедолених.
6 Дайте алкогольного напою тим, хто гине,
і вина тим, хто тяжко страждає.
7 Нехай вони вип’ють і забудуть свою бідність,
хай не пам’ятають свого горя.
8 Говори на захист безмовного,
обстоюй права усіх, хто гине.
9 Говори і суди праведно;
захищай права знедолених та бідних.
[а́леф]
10 Хто добру дружину знайде?
Цінніша вона за корали.
[бет]
11 Її чоловік довіряє їй усім серцем,
і йому не бракує добра.
[ґі́мел]
12 По всі дні свого життя
вона винагороджує його добром, а не злом.
[да́лет]
13 Набуває вона вовну і льон
та охоче працює своїми руками.
[ге]
14 Вона, мов купецькі кораблі,
здалека привозить свою їжу.
[вав]
15 Встає вона ще затемна,
годує домашніх своїх
і дає належне служницям.
[за́їн]
16 Вона вирішила придбати поле і купує його,
завдяки своїй праці засаджує виноградник.
[хет]
17 Вона готується старанно працювати
і зміцняє свої руки.
[тет]
18 Бачить, що її торгівля приносить прибуток,
світильник її не гасне вночі.
[йод]
19 Її руки беруться за прядку,
і веретено вона тримає.
[каф]
20 Вона допомагає знедоленим,
простягає руку допомоги нужденним.
[ла́мед]
21 Коли падає сніг, вона не боїться за своїх домашніх,
бо всі вони вдягнені в теплий одяг.
[мем]
22 Вона сама робить покривала.
Одяг її з льону і пурпурної вовни.
[нун]
23 Її чоловіка добре знають при брамах міста,
де він сидить зі старшими краю.
[са́мех]
24 Виготовляє вона лляний одяг і продає його,
а торговцям дає пояси.
[а́їн]
25 Вбрання її — сила і розкіш,
вона дивиться упевнено в майбутнє.
[пе]
26 Уста свої вона відкриває з мудрістю,
і закон доброти в неї на язиці.
[цаде́]
27 Вона пильнує за справами в домі своєму
і не їсть хліба лінощів.
[коф]
28 Встають діти і називають її щасливою,
також встає чоловік і хвалить її:
[реш]
29 «Багато є добрих жінок,
але ти їх усіх перевершила».
[шін]
30 Привабливість оманлива, і краса скороминуща,
але жінка, яка боїться Єгови, гідна хвали.
[тав]
31 Дайте їй нагороду за її працю,
і хай за вчинки хвалять її при брамах міста.
