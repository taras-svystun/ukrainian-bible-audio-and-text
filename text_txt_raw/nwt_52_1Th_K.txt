ПЕРШИЙ ЛИСТ ДО ФЕССАЛОНІКІЙЦІВ
КОРОТКИЙ ЗМІСТ
Розділ 1
	Привітання (Вірш 1)
	Подяка за віру фессалонікійців (Вірші 2–10)
Розділ 2
	Служіння Павла у Фессалоніках (Вірші 1–12)
	Фессалонікійці приймають Боже слово (Вірші 13–16)
	Павло прагне побачити фессалонікійців (Вірші 17–20)
Розділ 3
	Стурбований Павло чекає в Афінах (Вірші 1–5)
	Тимофій потішає своєю звісткою (Вірші 6–10)
	Молитва за фессалонікійців (Вірші 11–13)
Розділ 4
	Застереження про статеву розпусту (Вірші 1–8)
	Любіть ще повнішою мірою (Вірші 9–12)
		«Не втручатися в чужі справи» (Вірш 11)
	Мертві, що перебувають в єдності з Христом, воскреснуть першими (Вірші 13–18)
Розділ 5
	Прихід дня Єгови (Вірші 1–5)
		«Мир і безпека!» (Вірш 3)
	Пильнуйте, будьте тверезими (Вірші 6–11)
	Заохочення (Вірші 12–24)
	Завершальні вітання (Вірші 25–28)
Кінець короткого змісту
Розділ 1
1 Павло, Силуа́н і Тимофій до збору фессалонікі́йців, що перебуває в єдності з Богом, нашим Батьком, і Господом Ісусом Христом.
Нехай з вами буде незаслужена доброта й мир.
2 Ми завжди дякуємо Богові, коли згадуємо всіх вас у молитвах, 3 бо постійно пам’ятаємо ваше діло віри і працю, що ви виконуєте з любові, а також вашу витривалість, яку перед нашим Богом і Батьком ви маєте завдяки надії на нашого Господа Ісуса Христа. 4 Адже ми знаємо, улюблені Богом брати, що він вибрав вас, 5 бо добра новина, яку ми свого часу проповідували вам, не зводилась до самих лише розмов, а мала могутній вплив, супроводжувалась дією святого духу і несла тверде переконання. А ви знаєте, якими стали ми серед вас вам на добро. 6 Ви наслідуєте і нас, і Господа, оскільки попри багато страждань прийняли слово з радістю, яку дає святий дух, 7 і стали добрим прикладом для всіх віруючих у Македонії та Аха́йї.
8 По суті, не лише слово Єгови донеслося завдяки вам до мешканців Македонії та Аха́йї, але й про вашу віру в Бога стало відомо всюди. Тож нам вже немає потреби ще щось говорити. 9 Адже вони самі постійно розповідають про те, як ми вперше прийшли до вас і як ви покинули своїх ідолів та навернулись до Бога, щоб стати рабами живого й правдивого Бога 10 і чекати його Сина з небес, котрого він воскресив з мертвих,— Ісуса, який рятує нас від прийдешнього гніву.
Розділ 2
1 Брати, ви самі, безперечно, знаєте, що наш прихід до вас не був даремний. 2 Як ви чули, спочатку ми зазнали страждань і знущання у Філі́ппах, але з допомогою нашого Бога набралися сміливості звіщати вам Божу добру новину, стикаючись з великою протидією. 3 Бо ми не ґрунтуємо своє настійне заохочення на помилкових поглядах, не даємо його з нечистих спонук і не стараємось вас обманути. 4 Оскільки ми маємо схвалення від Бога і отримали від нього доручення проповідувати добру новину, ми говоримо, намагаючись догоджати не людині, а Богові, який перевіряє наші серця.
5 Як ви знаєте, ми ніколи не використовували улесливих слів і не прагнули нажитися на вас, приховавши свої спонуки. І Бог цьому свідок! 6 Ми не шукали слави від людей, ані від вас, ані від інших, хоча, як апостоли Христа, могли обтяжити вас великими витратами. 7 Навпаки, ми були лагідні з вами, немов мати, що годує своїх немовлят і ніжно дбає про них. 8 І, плекаючи до вас ніжні почуття, ми постановили передати вам не лише Божу добру новину, але й самих себе, тому що дуже полюбили вас.
9 Брати, ви, безперечно, пам’ятаєте нашу важку і невтомну працю. Адже, проповідуючи вам Божу добру новину, ми ніч і день працювали, щоб не обтяжувати жодного з вас великими витратами. 10 І ви, і сам Бог — свідки того, якими відданими, праведними та бездоганними були ми серед вас, віруючих. 11 Ви добре знаєте, що ми обходились з вами, неначе батько зі своїми дітьми: не переставали настійно заохочувати кожного з вас, утішати вас і спонукувати, 12 щоб ви і далі поводились гідно перед Богом, який покликав вас до свого Царства й слави.
13 Тому ми постійно дякуємо Богові, бо ви, почувши від нас слово Боже, прийняли його не як слово людини, а як те, чим воно є насправді,— як слово Бога, що й діє у вас, віруючих. 14 І ви, брати, наслідуєте Божі збори в Юдеї, що перебувають в єдності з Христом Ісусом. Адже ви постраждали від рук своїх земляків, як і вони страждають від рук юдеїв, 15 котрі вбили навіть Господа Ісуса і пророків, а також переслідували нас. Вони не догоджають Богові, а лише усім шкодять, 16 заважаючи нам проповідувати людям з інших народів, щоб ті могли врятуватись. І так вони доповнюють міру своїх гріхів. Проте його гнів нарешті вилився на них.
17 Брати, коли ми ненадовго з вами розсталися,— хоча серцем і далі були з вами,— ми палко прагнули вас побачити і доклали для цього всіх зусиль. 18 Саме тому ми — точніше я, Павло,— не лише один раз, а двічі намагалися прийти до вас, але Сатана щоразу ставав на нашому шляху. 19 Бо що є нашою надією, радістю чи вінком тріумфу перед нашим Господом Ісусом під час його присутності? Хіба не ви? 20 Безперечно, ви наша слава і радість.
Розділ 3
1 Отже, коли ми більше не могли це зносити, то вирішили, що ліпше нам самим залишитися в Афінах, 2 а до вас послати Тимофія, нашого брата й Божого служителя, який проголошує добру новину про Христа. Ми хотіли, аби він допоміг вам бути стійкими і потішив вас, зміцнивши цим вашу віру, 3 щоб через ці лиха ніхто не похитнувся. Ви ж самі знаєте, що нам їх не уникнути. 4 Коли ми ще були з вами, то неодноразово попереджали, що нам доведеться зносити лихо. І вам відомо, що так і сталось. 5 Тож, коли я більше не міг це зносити, я послав його довідатися, чи ви залишаєтесь вірними і чи Спокусник часом вас не спокусив, бо тоді наша праця була б даремною.
6 І от Тимофій щойно повернувся від вас і приніс добру новину про вашу вірність та любов, про те, що ви завжди тепло згадуєте нас і прагнете побачитись з нами, як і ми з вами. 7 Тому, незважаючи на всі наші нещастя і лиха, нас потішає те, що ви, брати, залишаєтесь вірними. 8 І ми відновлюємо свої сили, якщо ви залишаєтесь стійкими як послідовники Господа. 9 Бо чим можна віддячити нашому Богові за вас, за ту велику радість, яку маємо перед ним, дивлячись на вас? 10 Ми ніч і день з надзвичайною ревністю молимося, щоб побачити вас і додати те, чого бракує вашій вірі.
11 Тож нехай сам Бог, наш Батько, а також Ісус, наш Господь, дадуть нам можливість прийти до вас. 12 І хай Господь допоможе вам зростати в любові й дедалі більше сповнюватись любов’ю один до одного і до всіх, так само як і ми сповнені любові до вас. 13 Цим він зміцнить ваші серця і зробить їх бездоганно святими перед нашим Богом і Батьком під час присутності нашого Господа Ісуса з усіма його святими.
Розділ 4
1 Наостанку, брати, просимо вас і закликаємо іменем Господа Ісуса: оскільки ви отримали від нас настанови про те, як треба жити, щоб догоджати Богові, — що ви й робите,— продовжуйте їх застосовувати ще повнішою мірою. 2 Бо ви знаєте настанови, які ми вам передали від Господа Ісуса.
3 Адже Божа воля полягає в тому, щоб ви були святими і стримувались від статевої розпусти. 4 Кожен з вас має знати, як зберігати власне тіло у святості й честі 5 і не віддаватися ненаситній, нестримній похоті, подібно до народів, котрі не знають Бога. 6 Ніхто не повинен виходити за межі дозволеного і кривдити свого брата, вдаючись до такої поведінки, бо Єгова карає за все це. Про це ми вже говорили і чітко вас попереджали. 7 Адже Бог покликав нас не для нечистоти, а для святості. 8 Тому той, хто зневажає це, зневажає не людей, а Бога, який наділяє вас своїм святим духом.
9 Що ж до братерської любові, то про це немає потреби писати вам, бо ви самі навчені Богом любити одне одного. 10 По суті, саме так ви ставитесь до всіх братів по цілій Македонії. Але ми дуже просимо вас, брати: виявляйте любов ще повнішою мірою. 11 Поставте собі за мету вести спокійне життя, не втручатися в чужі справи та працювати своїми руками, як ми і навчали вас. 12 Це допоможе вам поводитись пристойно в очах сторонніх і ні в чому не мати потреби.
13 До того ж, брати, ми не хочемо, щоб ви залишались у незнанні щодо тих, хто спить смертним сном, не хочемо, щоб сумували, як інші люди, котрі не мають надії. 14 Бо якщо ми віримо, що Ісус помер і воскрес, то також віримо, що Бог приведе разом з ним і тих, хто заснув смертним сном, будучи в єдності з Ісусом. 15 На підставі слова Єгови ми говоримо, що ті з нас, хто буде живий під час присутності Господа, аж ніяк не випередять тих, хто заснув смертним сном. 16 Бо сам Господь зійде з неба з наказом, з голосом архангела та з Божою сурмою, і мертві, що перебувають в єдності з Христом, воскреснуть першими. 17 Потім ті, хто залишатиметься живим, будуть разом з ними забрані в хмарах, щоб у повітрі зустрітися з Господом, і з того часу ми завжди перебуватимемо з ним. 18 Тож не переставайте потішати одне одного цими словами.
Розділ 5
1 А про часи і пори, брати, немає потреби вам писати, 2 бо ви самі дуже добре знаєте, що день Єгови прийде так само, як злодій вночі. 3 Коли люди говоритимуть: «Мир і безпека!» — тоді, подібно як пологові муки схоплюють вагітну жінку, на них зненацька прийде знищення. І вони аж ніяк не уникнуть цього. 4 Але ви, брати, не перебуваєте в темряві, тому цей день не захопить вас, немов злодіїв, 5 адже всі ви сини світла і сини дня. Ми не належимо ані ночі, ані темряві.
6 Тож не спімо, як решта людей, а пильнуймо та будьмо тверезими. 7 Бо ті, що сплять, сплять уночі і ті, що напиваються, напиваються вночі. 8 Ми ж належимо дневі, тому будьмо тверезі і вдягнімо нагрудник віри й любові та шолом надії на спасіння. 9 Адже Бог вибрав нас не для того, щоб ми зазнали його гніву, а щоб отримали спасіння через нашого Господа Ісуса Христа, 10 який помер за нас, щоб ми — чи пильнуємо, чи спимо — жили разом з ним. 11 Тому продовжуйте підбадьорювати та зміцняти одне одного, як ви, власне, й робите.
12 Також, брати, просимо: поважайте тих, хто трудиться і бере серед вас провід у Господній праці, тих, хто наставляє вас. 13 І за все, що вони роблять, виявляйте їм надзвичайно глибоку пошану з любов’ю. Живіть у мирі один з одним. 14 Крім того, брати, дуже просимо вас застерігати тих, хто поводиться негідно, втішати пригнічених, підтримувати слабких, бути терпеливими до всіх. 15 Дивіться, щоб ніхто з вас не віддавав кривдою за кривду, а, навпаки, постійно намагайтесь чинити добро як один одному, так і всім іншим.
16 Завжди радійте. 17 Безперестанку моліться. 18 За все дякуйте. Бог бажає, щоб ви, як послідовники Христа Ісуса, так робили. 19 Полум’я духу не гасіть. 20 Не ставтесь зі зневагою до пророцтв. 21 Усе перевіряйте, міцно тримайтесь того, що добре. 22 Стримуйтесь від усякого зла.
23 Хай сам Бог миру повністю вас освятить. Також, брати, нехай ваш дух, душа й тіло будуть здорові з усякого погляду та залишатимуться бездоганними під час присутності нашого Господа Ісуса Христа. 24 Той, хто дає вам покликання, вірний, і він обов’язково це зробить.
25 Брати, не переставайте молитися за нас.
26 Привітайте всіх братів святим поцілунком.
27 З усією серйозністю зобов’язую вас перед Господом прочитати цього листа всім братам.
28 Нехай з вами буде незаслужена доброта нашого Господа Ісуса Христа.
