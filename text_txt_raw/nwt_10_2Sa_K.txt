ДРУГА КНИГА САМУЇЛА
КОРОТКИЙ ЗМІСТ
Розділ 1
	Давид дізнає́ться про смерть Саула і Йонатана (вірші 1–16)
	Давидова жалобна пісня (вірші 17–27)
Розділ 2
	Давид — цар Юди (вірші 1–7)
	Іш-Бошет — цар Ізраїля (вірші 8–11)
	Війна між домами Давида і Саула (вірші 12–32)
Розділ 3
	Дім Давида зміцнюється (вірш 1)
	Давидові сини (вірші 2–5)
	Авнер переходить до Давида (вірші 6–21)
	Йоав вбиває Авнера (вірші 22–30)
	Давид оплакує Авнера (вірші 31–39)
Розділ 4
	Іш-Бошета вбивають (вірші 1–8)
	Давид карає убивць смертю (вірші 9–12)
Розділ 5
	Давид — цар усього Ізраїля (вірші 1–5)
	Єрусалим захоплено (вірші 6–16)
		Сіон — Давидове місто (вірш 7)
	Давид перемагає філістимлян (вірші 17–25)
Розділ 6
	Ковчег приносять у Єрусалим (вірші 1–23)
		Смерть Уззи (вірші 6–8)
		Мелхола зневажає Давида (вірші 16, 20–23)
Розділ 7
	Давид не побудує храму (вірші 1–7)
	Угода з Давидом про царство (вірші 8–17)
	Давидова молитва подяки (вірші 18–29)
Розділ 8
	Перемоги Давида (вірші 1–14)
	Наближені Давида (вірші 15–18)
Розділ 9
	Давид виявляє віддану любов Мефівошету (вірші 1–13)
Розділ 10
	Перемоги над Аммоном і Сирією (вірші 1–19)
Розділ 11
	Перелюб з Вірсавією (вірші 1–13)
	Вбивство Урії (вірші 14–25)
	Вірсавія стає дружиною Давида (вірші 26,27)
Розділ 12
	Натан докоряє Давиду (вірші 1–15а)
	Син Вірсавії помирає (вірші 15б–23)
	Вірсавія народжує Соломона (вірші 24,25)
	Аммонітську Раббу захоплено (вірші 26–31)
Розділ 13
	Амнон ґвалтує Тамару (вірші 1–22)
	Авесалом вбиває Амнона (вірші 23–33)
	Авесалом тікає в Гешур (вірші 34–39)
Розділ 14
	Йоав і текоянка (вірші 1–17)
	Давид розкриває задум Йоава (вірші 18–20)
	Авесалому дозволено вернутися (вірші 21–33)
Розділ 15
	Змова і бунт Авесалома (вірші 1–12)
	Давид тікає з Єрусалима (вірші 13–30)
	Ахітофел заодно з Авесаломом (вірш 31)
	Хушай має перешкодити Ахітофелу (вірші 32–37)
Розділ 16
	Наклеп Ціви на Мефівошета (вірші 1–4)
	Шім’ї проклинає Давида (вірші 5–14)
	Авесалом приймає Хушая (вірші 15–19)
	Ахітофелова порада (вірші 20–23)
Розділ 17
	Хушай зводить нанівець пораду Ахітофела (вірші 1–14)
	Давида попереджено; він тікає від  Авесалома (вірші 15–29)
		Барзіллай приносить необхідне (вірші 27–29)
Розділ 18
	Авесаломова поразка і смерть (вірші 1–18)
	Давиду повідомляють про смерть Авесалома (вірші 19–33)
Розділ 19
	Давид оплакує сина (вірші 1–4)
	Йоав докоряє Давиду (вірші 5–8а)
	Давид вертається в Єрусалим (вірші 8б–15)
	Шім’ї просить пробачення (вірші 16–23)
	Невинність Мефівошета доведено (вірші 24–30)
	Барзіллая вшановано (вірші 31–40)
	Суперечка між племенами (вірші 41–43)
Розділ 20
	Бунт Шеви; Йоав вбиває Амасу (вірші 1–13)
	Шеву переслідують і вбивають (вірші 14–22)
	Наближені Давида (вірші 23–26)
Розділ 21
	Гівонітяни мстяться дому Саула (вірші 1–14)
	Війни з філістимлянами (вірші 15–22)
Розділ 22
	Давид вихваляє Єгову за спасіння (вірші 1–51)
		«Єгова — скеля моя» (вірш 2)
		З відданим Єгова поводиться віддано (вірш 26)
Розділ 23
	Останні слова Давида (вірші 1–7)
	Подвиги сильних воїнів Давида (вірші 8–39)
Розділ 24
	Давид перераховує народ (вірші 1–14)
	Від пошесті гине 70000 (вірші 15–17)
	Давид будує жертовник (вірші 18–25)
		Не принесе жертви, яка нічого не коштує (вірш 24)
Кінець короткого змісту
Розділ 1
1 Після Сау́лової смерті Давид, завдавши поразки амаликітя́нам, повернувся в Цикла́г і пробув там два дні. 2 На третій день прийшов один юнак з табору Сау́ла. Одяг на ньому був роздертий, а голова посипана порохом. Він підійшов до Давида і, впавши на коліна, вклонився йому до землі.
3 Давид запитав його: «Звідки ти прийшов?» — «Я втік з ізра́їльського табору»,— відповів той. 4 «Будь ласка, розкажи, що там сталося»,— попросив Давид. Юнак сказав: «Військо втекло з поля бою, і полягло багато людей. Загинули також Сау́л і його син Йоната́н». 5 Тоді Давид запитав юнака, який приніс цю звістку: «Звідки ти знаєш, що Сау́л і Йоната́н померли?» 6 Той відповів: «Я випадково опинився на горі Гілбо́а. Там був Сау́л, він спирався на спис, а до нього наближалися колісниці і вершники. 7 Сау́л обернувся і, побачивши мене, покликав до себе. Я озвався: “Слухаю, мій пане!” — 8 “Хто ти?” — запитав він. Я відповів: “Амаликітя́нин”. 9 Тоді Сау́л сказав: “Прошу, підійди і вбий мене. Бо мене схопили передсмертні судоми, але я ще живий”. 10 Я знав, що він лежить поранений і не виживе, тому підійшов і вбив його. Потім я зняв корону з його голови та браслет з його руки і приніс їх тобі, мій пане».
11 Тоді Давид роздер свій одяг, і те саме зробили чоловіки, які були з ним. 12 Аж до вечора вони голосили, плакали й постили, сумуючи за Сау́лом, за його сином Йоната́ном та за народом Єгови, за мешканцями Ізра́їлю, бо вони полягли від меча.
13 Давид запитав юнака, який приніс йому новину: «Звідки ти?» — «Я син чужинця, амаликітя́нина»,— відповів той. 14 Тоді Давид промовив до нього: «Як же ти не побоявся підняти руку на помазанця Єгови та вбити його? — 15 і, покликавши одного зі своїх юнаків, наказав: — Підійди і вбий його». Той вдарив амаликітя́нина, і він помер. 16 Давид сказав: «Твоя кров на твоїй голові, бо ти сам свідчив проти себе, говорячи: “Я вбив помазанця Єгови”».
17 І Давид заспівав жалобну пісню про Сау́ла та його сина Йоната́на. 18 Він наказав, щоб мешканців Юди навчили цієї пісні, яка називається «Лук». Вона записана в книзі Яша́р:
19 «О Ізра́їлю, твоя краса полягла на узвишшях,
побиті там могутні воїни!
20 Не розповідайте про це в Га́ті,
не звіщайте на вулицях Ашкело́на,
щоб не раділи філісти́мські дочки,
щоб не тішилися доньки необрізаних.
21 Гори Гілбо́а,
нехай не буде на вас ні роси, ні дощу
і хай ваші поля не дають плодів для святих приношень,
бо там опоганили щит сильних,
щит Сау́ла вже не намащений олією.
22 Лук Йоната́на ніколи не повертався
без крові вбитих, без жиру воїнів могутніх,
і меч Сау́ла не повертався без перемоги.
23 Сау́л і Йоната́н — любі й милі за життя —
лишились нерозлучними і в смерті.
Вони були швидші за орлів
і сильніші за левів.
24 Доньки Ізра́їля, плачте за Сау́лом,
адже він одягав вас у багряне вбрання з оздобами
і прикрашав золотом ваші шати.
25 Полягли в бою могутні воїни!
Загинув Йоната́н на твоїх узвишшях, Ізра́їлю!
26 Брате мій, Йоната́не, я тужу за тобою.
Ти був такий дорогий моєму серцю!
Твоя любов була для мене миліша за любов жіночу.
27 Полягли могутні воїни,
загинула зброя військова!»
Розділ 2
1 Після цього Давид запитав Єгову: «Чи піти мені в одне з міст Юди?» Єгова відповів: «Піди».— «Куди мені піти?» — запитав Давид. «У Хевро́н», — сказав Бог. 2 Тож Давид пішов туди разом з двома своїми дружинами: єзреїльтя́нкою Ахіноа́м та Авігаї́л, вдовою кармеля́нина Нава́ла. 3 Давид також взяв своїх людей, кожного з його домашніми, і вони оселилися в містах довкола Хевро́на. 4 Тоді до Давида прийшли чоловіки з Юдиного племені і помазали його там на царя Юди.
Давиду повідомили: «Мешканці Яве́ш-Гілеа́да поховали Сау́ла». 5 І Давид послав вісників до мешканців Яве́ш-Гілеа́да з такими словами: «Нехай Єгова благословить вас за те, що ви виявили віддану любов своєму панові Сау́лу, поховавши його. 6 Хай Єгова виявить вам за це віддану любов та вірність, і я теж буду до вас добрим. 7 Тепер, коли ваш пан Сау́л помер, а мене мешканці Юди помазали на царя, зміцніть свої руки і будьте хоробрі».
8 Проте Авне́р, син Не́ра, начальник війська Сау́ла, взяв Іш-Боше́та, Сау́лового сина, привів його в Маханаї́м 9 і поставив царем над Гілеа́дом, ашуря́нами, Єзреї́лом, Єфре́мом і Веніями́ном — над усім Ізра́їлем. 10 Іш-Боше́т, син Сау́ла, став царем над Ізра́їлем, коли мав 40 років, і царював два роки. Але нащадки Юди підтримували Давида. 11 І царював Давид у Хевро́ні над Юдою сім років і шість місяців.
12 Через якийсь час Авне́р, син Не́ра, і слу́ги Іш-Боше́та, Сау́лового сина, пішли з Маханаї́ма в Гіво́н. 13 Йоа́в, син Церу́ї, і слу́ги Давида також прийшли до Гіво́на й зустрілися з ними коло ставка. Одні сіли по цей бік ставка, а інші — по той. 14 Тоді Авне́р сказав Йоа́ву: «Нехай юнаки встануть і поміряються силою перед нами». Йоа́в відповів: «Добре». 15 Тож вийшло 12 чоловіків з веніями́нівців, від Сау́лового сина Іш-Боше́та, і 12 чоловіків зі слуг Давида. 16 Кожен з них схопив свого противника за голову та встромив йому меч у бік — і всі вони разом попадали. Тому це місце в Гіво́ні назвали Хелка́т-Хаццури́м.
17 Того дня зав’язався дуже запеклий бій і слуги Давида розбили Авне́ра та ізраїльтян. 18 Там були три сини Церу́ї: Йоа́в, Авіша́й та Асаї́л, який був швидкий, наче газель у полі. 19 Асаї́л погнався за Авне́ром і переслідував його, не звертаючи ні праворуч, ні ліворуч. 20 Зрештою Авне́р озирнувся і запитав: «Асаї́ле, це ти?» Той відповів: «Я». 21 Тоді Авне́р сказав: «Поверни праворуч або ліворуч, схопи одного з юнаків і забери собі все, що він має». Проте Асаї́л не переставав гнатися за ним. 22 Авне́р знову сказав йому: «Перестань гнатися за мною. Навіщо мені вбивати тебе? Як я подивлюся в очі твоєму брату Йоа́ву?» 23 Але той не відставав від нього. Тоді Авне́р вдарив його в живіт заднім кінцем списа, простромивши наскрізь. Асаї́л упав і помер на місці. І кожен, хто проходив повз його труп, зупинявся.
24 Йоа́в же та Авіша́й погналися за Авне́ром. Коли сонце вже сідало, вони наблизилися до пагорба А́мма, що навпроти Гіа́ху, на шляху до гіво́нської пустелі. 25 Там веніями́нівці зібралися довкола Авне́ра і, об’єднавшись у групу, встали на вершині одного пагорба. 26 Авне́р крикнув до Йоа́ва: «Чи меч буде поїдати вічно? Хіба ти не знаєш, що кінець цього буде гіркий? Коли ж ти накажеш своїм людям перестати гнатися за їхніми братами?» 27 Йоа́в відповів: «Як живий правдивий Бог, якби ти не сказав цього, то люди переслідували б своїх братів аж до ранку». 28 Тоді Йоа́в засурмив у ріг, і його люди перестали гнатися за ізраїльтянами. Так битва припинилася.
29 Авне́р та його люди цілу ту ніч йшли через Ара́ву. Вони перейшли Йордан, пройшли всю ущелину і зрештою прибули в Маханаї́м. 30 Після того як Йоа́в перестав гнатися за Авне́ром, він зібрав усіх своїх людей. Слу́ги Давида втратили 19 чоловіків, не рахуючи Асаї́ла. 31 Вони завдали поразки веніями́нівцям та людям Авне́ра, вбивши 360 чоловіків. 32 Давидові слуги забрали тіло Асаї́ла і поховали у Віфлеємі, в гробниці його батька. Після цього Йоа́в та його люди йшли всю ніч і на світанку прийшли у Хевро́н.
Розділ 3
1 Війна між домом Сау́ла і домом Давида тривала. Давид зміцнявся, а дім Сау́ла слабшав.
2 Тим часом у Давида в Хевро́ні народилися сини: первісток — Амно́н від єзреїльтя́нки Ахіноа́м, 3 другий син — Кілеа́в від Авігаї́л, вдови кармеля́нина Нава́ла, третій — Авесало́м від Маа́хи, дочки Талма́я, царя Гешу́ру, 4 четвертий — Адоні́я від Хаггі́т, п’ятий — Шефаті́я від Авіта́л 5 і шостий — Їтреа́м від Е́гли, дружини Давида. Всі вони народились у нього в Хевро́ні.
6 У той час як між домом Сау́ла і домом Давида точилася війна, Авне́р зміцняв своє становище в домі Сау́ла. 7 У Сау́ла була наложниця, на ім’я Рі́цпа, дочка А́йї. Якось Іш-Боше́т запитав Авне́ра: «Навіщо ти спав з наложницею мого батька?» 8 Авне́р дуже розсердився через слова Іш-Боше́та і сказав: «Я що — псяча голова з Юди? Я аж донині виявляв віддану любов домові твого батька Сау́ла, його братам і друзям. Я не віддав тебе в руки Давида. А ти звинувачуєш мене у провині через якусь жінку! 9 Нехай Бог суворо покарає мене, Авне́ра, якщо я не зроблю того, про що Єгова поклявся Давиду: 10 забрати царство від дому Сау́ла й утвердити трон Давида над Ізра́їлем та Юдою, від Да́на до Бее́р-Ше́ви». 11 Іш-Боше́т не наважився сказати Авне́ру жодного слова у відповідь, тому що боявся його.
12 Авне́р відразу ж послав вісників до Давида, щоб вони передали йому: «Хіба ти не знаєш, чия це земля? Уклади зі мною угоду, і я допоможу прихилити до тебе весь Ізра́їль». 13 Той відповів: «Добре, я укладу з тобою угоду, але за однієї умови: прийшовши до мене, ти маєш привести Мелхо́лу, дочку Сау́ла. Інакше ти не побачиш мого обличчя». 14 Потім Давид послав вісників до Іш-Боше́та, сина Сау́ла, з такими словами: «Віддай мою дружину Мелхо́лу, з якою я заручився за крайню плоть, обрізану в 100 філісти́млян». 15 Тож Іш-Боше́т послав людей, щоб вони забрали Мелхо́лу в її чоловіка Палтії́ла, Лаї́шевого сина. 16 І той, плачучи, йшов за нею аж до Бахури́ма. Тоді Авне́р наказав йому: «Йди додому», і він пішов.
17 А тим часом Авне́р передав старійшинам Ізра́їля такі слова: «Ви вже давно хотіли поставити Давида царем над собою. 18 Тому дійте, бо Єгова пообіцяв Давиду: “Рукою мого слуги Давида я врятую свій народ Ізра́їль з рук філісти́млян та з рук усіх його ворогів”». 19 Потім Авне́р поговорив з веніями́нівцями і пішов до Давида в Хевро́н, щоб особисто розповісти йому про те, чого бажають ізраїльтяни і всі веніями́нівці.
20 Коли Авне́р з 20 чоловіками прийшов до Давида в Хевро́н, той влаштував бенкет для Авне́ра та його людей. 21 Авне́р сказав Давиду: «Мій пане царю, дозволь мені піти і зібрати весь Ізра́їль до тебе, щоб народ уклав з тобою угоду і щоб ти став царем над усім, чим ти хочеш». Давид відпустив Авне́ра, і він пішов з миром.
22 У той час з походу поверталися Давидові слуги та Йоа́в і несли багато здобичі. Авне́ра тоді вже не було з Давидом у Хевро́ні, бо Давид відпустив його з миром. 23 Коли Йоа́в зі своїм військом прийшов, йому повідомили: «До царя приходив Авне́р, син Не́ра, і цар відпустив його з миром». 24 Йоа́в увійшов до царя і сказав: «Що ти зробив? До тебе приходив Авне́р, а ти відпустив його. Чому ти дав йому спокійно піти? 25 Ти ж знаєш Авне́ра, Не́рового сина: він приходив, щоб обдурити тебе, розвідати про кожен твій крок і дізнатися про все, що ти робиш».
26 Вийшовши від Давида, Йоа́в послав за Авне́ром своїх людей, і вони завернули його від водозбору Сі́ра, а Давид нічого про це не знав. 27 Коли Авне́р повернувся у Хевро́н, Йоа́в відвів його вбік, у глибину проходу в міській брамі, ніби для того, щоб поговорити з ним наодинці. Але там він вдарив його мечем у живіт. Так Авне́р загинув за те, що вбив Асаї́ла, брата Йоа́ва. 28 Почувши про це, Давид сказав: «Єгова знає, що на мені і на моєму царстві повіки не буде вини за кров Авне́ра, Не́рового сина. 29 Нехай вина спаде на голову Йоа́ва і на весь рід його батька! Хай у роді Йоа́ва ніколи не переводяться чоловіки, які мають виділення, прокажені, чоловіки, які прядуть, а також ті, що вмирають від меча, і ті, що не мають їжі!» 30 Йоа́в і його брат Авіша́й вбили Авне́ра за те, що він вбив їхнього брата Асаї́ла в бою біля Гіво́на.
31 Давид сказав Йоа́ву та всім його людям: «Роздеріть на собі одяг, підпережіться мішковиною та голосіть над Авне́ром». І сам цар Давид ішов за його похоронними ношами. 32 Авне́ра поховали у Хевро́ні, і цар голосно плакав над його гробницею, плакав також весь народ. 33 Давид заспівав жалобну пісню про Авне́ра:
«Хіба мав Авне́р померти так, як вмирають безумні?
34 Твої руки не були зв’язані,
ноги не були закуті в кайдани.
Ти впав, як падають від рук злочинців».
І всі люди знову заплакали.
35 Пізніше, ще за дня, до Давида прийшли люди і хотіли дати йому хліба, щоб він утішився в горі, але Давид поклявся: «Нехай Бог суворо покарає мене, якщо до заходу сонця я поїм хліба або ще чогось!» 36 Люди це побачили, і це їм сподобалося. Та й усе, що робив цар, було їм до вподоби. 37 Усі Давидові люди і весь Ізра́їль зрозуміли в той день, що цар непричетний до смерті Авне́ра, Не́рового сина. 38 Цар сказав своїм слугам: «Чи ви знаєте, хто сьогодні загинув в Ізра́їлі? Князь і велика людина. 39 Я зараз слабкий, хоч і помазаний на царя, а ці люди, сини Церу́ї, — дуже жорстокі. Нехай Єгова відплатить по заслузі тому, хто чинить зло».
Розділ 4
1 Коли Сау́лів син Іш-Боше́т почув, що Авне́р загинув у Хевро́ні, то дуже злякався, налякалися також усі ізраїльтяни. 2 У цього Сау́лового сина було двоє слуг, які водили його загони в розбійницькі набіги. Одного звали Баа́на, а другого — Реха́в. Вони були синами бееротя́нина Риммо́на, з Веніями́нового племені. (Бееро́т належав тоді Веніями́ну. 3 Бееротя́ни втекли в Гіттаї́м і живуть там як чужинці аж до цього часу.)
4 Йоната́н, син Сау́ла, мав сина, кульгавого на обидві ноги, якого звали Мефівоше́т. Він мав п’ять років, коли з Єзреї́ла прийшла звістка про смерть Сау́ла та Йоната́на. Його нянька стала втікати з ним, але в паніці впустила його з рук, і він упав та покалічив собі ноги.
5 Якось у полудневу спеку сини бееротя́нина Риммо́на, Реха́в і Баа́на, підійшли до дому Іш-Боше́та, коли той відпочивав. 6 Вони увійшли в дім — ніби для того, щоб взяти пшениці,— і вдарили Іш-Боше́та мечем у живіт. Після цього Реха́в і його брат Баа́на втекли. 7 Коли вони входили в дім, Іш-Боше́т лежав на ліжку у своїй спальні. Убивши його, вони відтяли йому голову, забрали її з собою і всю ніч ішли дорогою до Ара́ви. 8 Вони принесли голову Іш-Боше́та Давиду в Хевро́н і сказали: «Ось голова Іш-Боше́та, сина Сау́ла, твого ворога, який хотів відібрати твоє життя. Сьогодні Єгова помстився Сау́лу і його нащадкам за нашого пана царя».
9 Однак Давид сказав Реха́ву і його брату Баа́ні, синам бееротя́нина Риммо́на: «Як живий Єгова, який визволив мене від усіх бід, 10 коли один чоловік сповістив мене: “Сау́л мертвий”, думаючи, що приніс добру звістку, я схопив його і вбив у Цикла́гу. Таку нагороду він отримав від мене! 11 То хіба ж я не покараю злочинців, які вбили праведного на ліжку в його домі? Невже я не зажадаю від вас плати за його кров і не зітру вас з лиця землі?» 12 Тож Давид наказав своїм юнакам убити їх. Вони відрізали їм руки і ноги та повісили біля ставка у Хевро́ні, а голову Іш-Боше́та поховали у Хевро́ні, там, де був похований Авне́р.
Розділ 5
1 Через якийсь час усі племена Ізра́їля прийшли до Давида в Хевро́н і сказали: «Послухай, ми кість від твоєї кості і плоть від твоєї плоті. 2 Ще раніше, коли царем над нами був Сау́л, ти водив Ізра́їль на війну. Єгова сказав тобі: “Ти будеш пасти мій народ Ізра́їль і станеш його провідником”». 3 Тож усі старійшини Ізра́їля прийшли до царя Давида в Хевро́н, і там він уклав з ними угоду перед лицем Єгови. Після того вони помазали Давида, зробивши його царем над Ізра́їлем.
4 Давид став царем, коли мав 30 років, і царював 40 років. 5 Він царював над Юдою в Хевро́ні 7 років і 6 місяців, а над усім Ізра́їлем та Юдою в Єрусалимі — 33 роки. 6 Цар зі своїми людьми пішов на Єрусалим проти євусея́н, які жили в тому краю. Але ті стали насміхатися з Давида: «Ти ніколи не ввійдеш сюди! Навіть сліпий і кульгавий зможе тебе прогнати». Вони думали, що Давид ніколи туди не ввійде. 7 Проте Давид захопив твердиню Сіон, яка тепер є Давидовим містом. 8 Він сказав того дня: «Нехай ті, хто піде в наступ на євусея́н, пройдуть через водний тунель і вб’ють сліпих та кульгавих, яких ненавидить Давид!» Тому й кажуть: «Сліпий і кульгавий ніколи не ввійде у дім». 9 І оселився Давид у твердині, яку назвали Давидовим містом. Він став розбудовувати місто, почавши від Пагорба. 10 Давид ставав дедалі могутнішим, і з ним був Єгова, Бог військ.
11 Тирський цар Хіра́м відіслав до Давида слуг і передав для нього кедрове дерево, а також послав теслярів та мулярів, і вони почали будувати Давидові дім. 12 Давид зрозумів, що Єгова утвердив його царську владу в Ізра́їлі та звеличив його царство ради Ізра́їля, свого народу.
13 Після того як Давид прийшов з Хевро́на, він взяв собі в Єрусалимі ще інших наложниць та дружин, і в нього народились також інші сини і дочки. 14 Ось імена синів Давида, які народились у нього в Єрусалимі: Шамму́а, Шова́в, Ната́н, Соломон, 15 Ївха́р, Елішу́а, Нефе́г, Яфі́я, 16 Еліша́ма, Еліа́да та Еліфеле́т.
17 А філісти́мляни почули, що Давид був помазаний на царя над усім Ізра́їлем, і пішли шукати його. Дізнавшись про це, Давид подався у твердиню. 18 Коли філісти́мляни прийшли, то розбрелися по долині Рефаї́мів. 19 Тоді Давид запитав Єгову: «Чи йти мені проти філісти́млян? Чи даси їх у мою руку?» Єгова відповів: «Іди, я обов’язково дам їх у твою руку». 20 Тож Давид пішов у Ваа́л-Пераци́м і розбив там філісти́млян. Він сказав: «Єгова, як бурхливий потік, прорвав переді мною ряди моїх ворогів». Тому Давид назвав це місце Ваа́л-Пераци́м. 21 Там філісти́мляни залишили своїх ідолів, і Давид зі своїми людьми забрав їх.
22 Потім філісти́мляни знову повернулися в долину Рефаї́мів і розбрелися по ній. 23 Давид ще раз запитав Єгову, але Бог відповів: «Не йди прямо на них, а обійди їх і напади на них біля кущів баха́. 24 Як тільки почуєш шум, наче хтось іде по верхівках кущів, то дій рішуче, бо це Єгова вийшов перед тобою, щоб розбити їхнє військо». 25 Тож Давид зробив так, як наказав йому Єгова. Давид убивав філісти́млян, переслідуючи їх від Ге́ви до Гезе́ра.
Розділ 6
1 Давид знову зібрав найліпші загони Ізра́їля — 30000 чоловіків. 2 Потім він з усіма своїми людьми пішов у Ваа́ле-Юду, щоб забрати звідти ковчег правдивого Бога, який сидить на престолі над херувимами, — ковчег, перед яким кличуть ім’я Єгови, Бога військ. 3 Вони поставили ковчег правдивого Бога на новий віз, аби вивезти його з дому Авінада́ва, що стояв на пагорбі. Віз супроводжували У́зза та Ахі́о, сини Авінада́ва.
4 Тож ковчег правдивого Бога вивезли з дому Авінада́ва, і Ахі́о йшов попереду ковчега. 5 Давид і всі мешканці Ізра́їлю веселилися перед лицем Єгови, граючи на арфах та інших струнних інструментах, на бубнах, систрах, кимвалах, а також на різних інструментах з ялівцю. 6 Коли вони прийшли до току Нако́на, то У́зза простягнув руку і підтримав ковчег правдивого Бога, бо його мало не перекинула худоба. 7 Тоді Єгова запалав гнівом на У́ззу. Правдивий Бог вразив його за нешанобливий вчинок, і він помер біля ковчега правдивого Бога. 8 Давид розсердився через те, що Єгова спалахнув гнівом на У́ззу, тому це місце донині називається Пере́ц-У́зза. 9 Того дня Давид злякався Єгови і сказав: «Як же до мене увійде ковчег Єгови?» — 10 і не захотів забрати ковчег Єгови до себе, в Давидове місто. Натомість він наказав віднести його в дім гатя́нина Ове́д-Едо́ма.
11 Ковчег Єгови залишався в домі гатя́нина Ове́д-Едо́ма три місяці, і весь той час Єгова благословляв Ове́д-Едо́ма і всіх його домашніх. 12 Царю Давиду сказали: «Єгова благословляє домашніх Ове́д-Едо́ма і все, що в нього є, бо в його домі стоїть ковчег правдивого Бога». Тоді Давид пішов і, радіючи, переніс ковчег правдивого Бога з дому Ове́д-Едо́ма в Давидове місто. 13 Коли ті, хто ніс ковчег Єгови, зробили шість кроків, Давид склав у жертву бика і відгодоване теля.
14 Давид, одягнений у лляний ефо́д, з усіх сил танцював перед Єговою. 15 Цар і всі мешканці Ізра́їлю несли ковчег Єгови, радісно вигукуючи під звуки рога. 16 Коли ковчег Єгови вносили в Давидове місто, то Мелхо́ла, Сау́лова дочка, дивилася з вікна. Побачивши, як цар Давид скаче і танцює перед Єговою, вона почала зневажати його у своєму серці. 17 Ковчег Єгови принесли і поставили в наметі, який приготував Давид. Потім цар склав цілопалення і мирні жертви перед лицем Єгови. 18 Закінчивши приносити цілопалення і мирні жертви, Давид поблагословив народ в ім’я Єгови, Бога військ. 19 Також він дав численному ізра́їльському народові — кожному чоловікові й жінці — по хлібному кільцю і по кругу пресованих фініків та родзинок. Після цього всі люди розійшлися по домах.
20 Коли Давид повернувся, щоб поблагословити своїх домашніх, Мелхо́ла, дочка Сау́ла, вийшла йому назустріч і сказала: «Але ж прославився сьогодні цар Ізра́їля, оголившись на очах рабинь своїх слуг, ніби якийсь пустоголовий чоловік!» 21 Давид відповів їй: «Я радів перед Єговою, який вибрав мене замість твого батька чи когось іншого з його роду і поставив провідником Ізра́їля, народу Єгови. Тому я буду веселитися перед Єговою 22 і впокорюся ще більше та ще більше принижуся у своїх очах, а в очах рабинь, про яких ти казала, я прославлюсь». 23 І Мелхо́ла, Сау́лова дочка, до самої смерті не мала дітей.
Розділ 7
1 Коли цар оселився у своєму домі, Єгова дав йому мир, і довколишні вороги вже не турбували його. 2 Тоді він сказав пророку Ната́ну: «Я живу в домі з кедрового дерева, а ковчег правдивого Бога стоїть у наметі». 3 На це Ната́н відповів: «Роби все, чого бажає твоє серце, бо Єгова з тобою».
4 Тієї ж ночі Єгова промовив до Ната́на: 5 «Йди і скажи моєму слузі Давиду: “Так говорить Єгова: «Хіба ти побудуєш для мене дім? 6 Від того дня, коли я вивів ізра́їльський народ з Єгипту, і аж донині я не жив у домі, а переходив з місця на місце і пробував у наметі. 7 Весь той час я ходив з ізраїльтянами. Однак чи казав я хоч раз якомусь провіднику ізра́їльського племені, котрого призначив пасти мій народ: “Чому ти не побудував мені дому з кедрового дерева?”»” 8 Тож передай моєму слузі Давиду: “Так говорить Єгова, Бог військ: «Я взяв тебе з пасовища, де ти пас отару, і зробив провідником мого народу Ізра́їля. 9 Я буду з тобою, хоч би куди ти йшов, і знищу перед тобою всіх ворогів. Я звеличу твоє ім’я, і ти станеш одним з найвідоміших людей на землі. 10 Я виділю місце для свого народу Ізра́їля і поселю його там. Він житиме в тому місці, і вже ніхто не буде його турбувати. Неправедні більше його не гнобитимуть, як це було колись, 11 як було за часів суддів, яких я призначав над своїм народом Ізра́їлем. Я дам тобі мир, і жоден з твоїх ворогів уже не буде турбувати тебе.
Єгова сказав тобі, що Єгова збудує для тебе дім. 12 Коли ж закінчаться твої дні і ти спочинеш зі своїми прабатьками, я поставлю після тебе царем твого потомка, твого сина, та утверджу його царство. 13 Він побудує дім для мого імені, і я міцно поставлю трон його царства навіки. 14 Я стану йому батьком, а він буде мені сином. Коли він чинитиме зло, я покараю його людською палицею та ударами людських синів. 15 Але я не заберу від нього своєї відданої любові, як забрав від Сау́ла, якого відкинув перед тобою. 16 Твій дім і твоє царство ніколи не порушаться, і трон твій стоятиме вічно»”».
17 Тож Ната́н розказав Давиду про своє видіння і передав усі ці слова.
18 Тоді цар Давид прийшов, сів перед Єговою і промовив: «Всевладний Господи Єгово, хто я такий і чим особливий мій рід, що ти так благословив мене? 19 І ти зробив ще більше, Всевладний Господи Єгово, сказавши, що́ буде з домом твого слуги в далекому майбутньому. Жодна людина не змінить цього, Всевладний Господи Єгово. 20 Що мені ще сказати тобі, Всевладний Господи Єгово? Ти ж добре знаєш свого слугу Давида. 21 Заради свого слова ти здійснив і виявив усі ці великі діла своєму слузі, бо це було до вподоби твоєму серцю. 22 Тому ти, Всевладний Господи Єгово,— величний. Ніхто не може зрівнятися з тобою, і немає Бога, крім тебе. Все, що ми чули, підтверджує це. 23 Чи є ще народ на землі, подібний до твого народу Ізра́їля? Ти, Боже, викупив його і зробив своїм народом. Вчинивши задля нього великі та грізні діла, ти прославив своє ім’я. Ти прогнав інші народи та їхніх богів заради свого народу, який ти викупив і вивів з Єгипту. 24 Ти, Єгово, зробив Ізра́їль своїм народом навіки і став його Богом.
25 Тож тепер, Боже Єгово, виконай слово, яке ти сказав про свого слугу і про його дім, і хай воно буде незмінним повіки. Зроби все так, як ти пообіцяв. 26 Нехай твоє ім’я звеличується вічно, щоб люди говорили: “Єгова, Бог військ,— він є Богом Ізра́їля”. Хай дім твого слуги Давида твердо стоїть перед тобою. 27 Ти, Єгово, Боже військ, Боже Ізра́їля, сказав своєму слузі: “Я збудую тобі дім”, тому твій слуга насмілився звернутись до тебе з цією молитвою. 28 Всевладний Господи Єгово, ти — Бог правдивий, і слова твої правдиві, ти пообіцяв своєму слузі такі блага. 29 Тож нехай тобі буде до вподоби благословити дім свого слуги, щоб він стояв перед тобою вічно. Ти, Всевладний Господи Єгово, це пообіцяв, і нехай дім твого слуги буде благословенний навіки».
Розділ 8
1 Через деякий час Давид розбив філісти́млян, підкорив їх і забрав у них Мете́г-А́мму.
2 Також він розбив моавітя́н. Наказавши їм лягти на землю, Давид почав вимірювати їх шнуром: він відміря́в дві довжини шнура — і тих людей віддавав на смерть, а потім відміря́в одну довжину шнура — і тих залишав при житті. Моавітя́ни стали слугами Давида і платили йому данину.
3 Давид розбив Гададезе́ра, Рехо́вового сина, царя Цо́ви, коли той ішов до річки Євфрат, щоб знову утвердити свою владу. 4 Давид захопив у нього 1700 вершників і 20000 піших воїнів. Він перерізав жили всім колісничним коням, залишивши з них тільки 100.
5 Коли на допомогу Гададезе́ру, царю Цо́ви, прийшли сирійці з Дамаска, то Давид убив 22000 з них. 6 Після того Давид поставив у сирійському Дамаску свої гарнізони. Сирійці стали його слугами і почали платити йому данину. А Єгова давав Давидові перемогу скрізь, куди той ішов. 7 Давид забрав у слуг Гададезе́ра круглі золоті щити і приніс їх до Єрусалима. 8 А з Бета́ха і Берота́я, Гададезе́рових міст, цар Давид забрав дуже багато міді.
9 То́ї, цар Хама́та, почув, що Давид розбив усе військо Гададезе́ра. 10 Він послав свого сина Йора́ма до царя Давида, щоб запитати, як у нього справи, і привітати з перемогою над Гададезе́ром. (Адже Гададезе́р часто воював з То́ї.) Йора́м приніс Давиду речі з золота, срібла і міді. 11 Ці речі цар Давид освятив для Єгови, так само як срібло й золото, забране в усіх народів, які він підкорив: 12 у сирійців, моавітя́н, аммонітя́н, філісти́млян та амаликітя́н. І ще він освятив здобич, яку взяв у Гададезе́ра, Рехо́вового сина, царя Цо́ви. 13 Крім того, Давид прославився, коли переміг едомля́н у Соляній долині, убивши 18000 чоловіків. 14 Він поставив по всьому Едо́му свої гарнізони, і всі едомля́ни стали Давидовими слугами. Єгова давав перемогу Давиду скрізь, куди той ішов.
15 Давид царював над усім Ізра́їлем і судив весь свій народ справедливо й праведно. 16 Йоа́в, син Церу́ї, був воєначальником, Йосафа́т, син Ахілу́да,— літописцем, 17 Садо́к, син Ахіту́ва, та Ахімеле́х, син Евіата́ра, були священиками, а Сера́я — царським писарем. 18 Бена́я, син Єгоя́ди, був начальником керетя́н і пелетя́н, а Давидові сини були начальниками при цареві.
Розділ 9
1 Якось Давид сказав: «Чи залишився ще хтось із дому Сау́ла? Я хочу виявити йому віддану любов заради Йоната́на». 2 У домі Сау́ла був слуга, на ім’я Ці́ва. Його покликали до Давида, і цар запитав: «Чи ти Ці́ва?» — «Так, твій слуга перед тобою»,— відповів той. 3 «Чи залишився ще хтось із дому Сау́ла? Я хочу виявити йому віддану любов, яку виявляє Бог»,— сказав цар. «Є син Йоната́на, кульгавий на обидві ноги», — відказав Ці́ва. 4 «Де він?» — запитав цар. Ці́ва відповів: «У домі Махі́ра, сина Аммії́ла, в Ло-Дева́рі».
5 Цар Давид відразу ж послав своїх слуг у Ло-Дева́р, щоб ті привели Йоната́нового сина з дому Махі́ра, сина Аммії́ла. 6 Коли Мефівоше́т, син Йоната́на, Сау́лового сина, увійшов до Давида, то впав на коліна і вклонився обличчям до землі. Давид сказав: «Мефівоше́те!» — «Твій слуга перед тобою»,— відповів той. 7 Давид промовив до нього: «Не бійся, бо я хочу виявити тобі віддану любов заради батька твого Йоната́на. Я поверну тобі всю землю твого діда Сау́ла, і ти завжди будеш їсти за моїм столом».
8 Тоді Мефівоше́т вклонився і сказав: «Хто твій слуга, що ти звернув увагу на такого мертвого пса, як я?» 9 Цар послав за Ці́вою, слугою Сау́ла, і сказав йому: «Усе, що належало Сау́лу і його домашнім, я віддаю онуку твого пана. 10 А ти зі своїми синами і слугами будеш обробляти його землю і збирати врожай, щоб домашні онука твого пана мали що їсти. Сам же Мефівоше́т завжди їстиме за моїм столом».
Ці́ва мав 15 синів і 20 слуг. 11 Він відповів царю: «Твій слуга зробить усе, що наказує мій пан цар». І Мефівоше́т їв за Давидовим столом, як царський син. 12 Він мав маленького сина, на ім’я Ми́ха. Всі ж домашні Ці́ви стали слугами Мефівоше́та. 13 А сам Мефівоше́т жив у Єрусалимі, бо завжди їв за столом царя. Він був кульгавий на обидві ноги.
Розділ 10
1 Через якийсь час помер Наха́ш, цар аммонітя́н, і замість нього зацарював його син Хану́н. 2 Дізнавшись про це, Давид сказав: «Я виявлю доброту Хану́ну, синові Наха́ша, як колись його батько виявив доброту мені». Тож Давид вислав своїх слуг, щоб потішити Хану́на після смерті батька. Проте коли Давидові слуги прийшли у край аммонітя́н, 3 їхні князі сказали своєму панові Хану́ну: «Думаєш, Давид прислав розрадників з поваги до твого батька? Хіба він послав своїх слуг не для того, щоб оглянути і розвідати твоє місто, а потім його спустошити?» 4 Тоді Хану́н схопив Давидових слуг і кожному зголив половину бороди, обрізав одяг аж до пояса та відправив їх усіх геть. 5 Почувши, що сталося з тими чоловіками і як сильно вони були принижені, Давид вислав їм назустріч людей з такими словами: «Залишайтесь у Єрихоні, поки у вас не відростуть бороди, і тоді повертайтесь».
6 Коли аммонітя́ни зрозуміли, що Давид їх зненавидів, то відправили посланців, і ті найняли з Бет-Рехо́ву й Цо́ви 20000 сирійських піших воїнів, а з Ішто́ву — 12000 чоловіків. Також вони найняли царя Маа́хи з 1000 чоловіків. 7 Почувши про це, Давид послав Йоа́ва та все військо з найсильнішими воїнами. 8 Аммонітя́ни вийшли і вишикувались біля входу в міську браму, а сирійці з Цо́ви й Рехо́ву, а також воїни з Ішто́ву та Маа́хи стали окремо в полі.
9 Йоа́в побачив, що вороги наступають спереду і ззаду, тому вибрав найліпші ізра́їльські загони та вишикував їх у бойовому порядку проти сирійців. 10 А над рештою воїнів він поставив свого брата Авіша́я, і вони вишикувались проти аммонітя́н. 11 Йоа́в сказав: «Якщо сирійці почнуть перемагати мене, то ти прийдеш мені на порятунок, а якщо аммонітя́ни будуть перемагати тебе, то я врятую тебе. 12 Будьмо сильні! Відважно воюймо за наш народ і міста нашого Бога! А Єгова зробить те, що йому до вподоби».
13 Тож Йоа́в зі своїми воїнами напав на сирійців, і ті почали втікати. 14 Аммонітя́ни побачили, що сирійці втікають, і самі втекли від Авіша́я, відступивши в місто. Після бою з аммонітя́нами Йоа́в повернувся в Єрусалим.
15 Коли сирійці побачили, що Ізра́їль їх переміг, то перегрупувалися. 16 Гададезе́р послав за сирійцями, які жили біля Ріки, і ті прийшли в Хела́м під проводом Шова́ха, начальника Гададезе́рового війська.
17 Почувши про це, Давид відразу зібрав увесь Ізра́їль, перейшов Йордан і прийшов у Хела́м. Тоді сирійці вишикувалися в бойовому порядку проти Давида та вступили з ним у бій. 18 І почали сирійці втікати від ізраїльтян. Давид вбив у сирійському війську 700 візників колісниць і 40000 вершників. Також він убив їхнього воєначальника Шова́ха, і той помер там. 19 Як тільки всі царі, Гададезе́рові слуги, побачили, що Ізра́їль їх переміг, вони уклали мир з ізраїльтянами і стали підкорятися їм. Відтоді сирійці боялися допомагати аммонітя́нам.
Розділ 11
1 На початку року, коли царі йдуть на війну, Давид послав Йоа́ва, своїх слуг і все ізра́їльське військо знищити аммонітя́н, і вони взяли в облогу Ра́ббу. Давид же тим часом залишався в Єрусалимі.
2 Якось увечері Давид встав з ліжка і вийшов на дах царського дому, щоб пройтися. З даху він побачив жінку, яка купалася. Ця жінка була дуже гарна. 3 Тож Давид послав розпитати про неї, і йому сказали: «Це Вірса́вія, дочка Еліа́ма, дружина хетя́нина Урі́ї». 4 Давид наказав слугам привести її, і, коли вона прийшла, ліг з нею. (Це сталося в той час, коли вона очищалась від своєї нечистоти.) Потім вона повернулася до свого дому.
5 Жінка завагітніла і переказала Давиду: «Я вагітна». 6 Тоді Давид передав Йоа́ву наказ: «Пришли до мене хетя́нина Урі́ю», і той послав Урі́ю до Давида. 7 Коли Урі́я прийшов, Давид розпитав його про Йоа́ва, про військо і про те, як іде війна. 8 Після цього Давид сказав: «Іди додому та відпочинь». Урі́я вийшов з царського дому, і слідом за ним понесли подарунок від царя. 9 Але Урі́я не пішов додому, а ліг спати біля входу в царський дім разом зі слугами свого пана. 10 Давиду донесли: «Урі́я не пішов додому». Тоді Давид сказав Урі́ї: «Ти ж з дороги. Чому ти не пішов додому?» 11 Той відповів: «Ковчег, Ізра́їль та Юда — у наметах, мій пан Йоа́в і слуги мого пана стоять табором у полі. Як же я піду додому, щоб їсти, пити і спати зі своєю дружиною? Клянусь тобою і твоїм життям, я цього не зроблю!»
12 Давид сказав Урі́ї: «Залишайся тут ще сьогодні, а завтра я відправлю тебе». Тож Урі́я залишався в Єрусалимі того дня і наступного. 13 Давид покликав його до себе поїсти й попити та напоїв його. Але ввечері Урі́я вийшов і знову ліг спати зі слугами свого пана, а додому не пішов. 14 Вранці Давид написав Йоа́ву листа і передав його з Урі́єю. 15 У листі він наказав: «Поставте Урі́ю спереду, де буде найзапекліший бій, а тоді відступіть від нього, щоб його вбили».
16 Тож Йоа́в під час облоги міста поставив Урі́ю там, де, як він знав, були дуже сильні аммонітя́ни. 17 Мешканці міста вийшли і воювали з Йоа́вом. Дехто зі слуг Давида поліг у бою, загинув також хетя́нин Урі́я. 18 Йоа́в послав Давиду детальне повідомлення про бій 19 і наказав посланцю: «Докладно розкажи цареві про бій. 20 Якщо він розгнівається і запитає: “Навіщо ви підійшли так близько до міста? Чи ви не знали, що у вас будуть стріляти з муру? 21 Хто вбив Авімеле́ха, сина Єруббеше́та? Хіба не жінка скинула на нього з муру верхнє жорно, і він помер біля Теве́ца? Чому ж ви підійшли так близько до муру?” — то скажи йому: “Твій слуга хетя́нин Урі́я теж загинув”».
22 Посланець прийшов до Давида і розповів йому все так, як наказав Йоа́в. 23 Він сказав Давиду: «Їхні люди були сильніші за нас і вийшли проти нас у поле. Але ми відтіснили їх аж до входу в міську браму. 24 Лучники обстріляли твоїх слуг з муру, і дехто загинув. Помер і твій слуга, хетя́нин Урі́я». 25 Тоді Давид сказав посланцеві: «Передай Йоа́ву: “Нехай це не турбує тебе, бо меч не вибирає, кого пожерти. Посиль наступ на місто і завоюй його”. Підбадьор Йоа́ва».
26 Дружина Урі́ї почула, що її чоловік помер, і почала його оплакувати. 27 Коли час жалоби минув, Давид відразу послав за нею, щоб взяти до себе в дім. Вона стала його дружиною і народила сина. Але те, що зробив Давид, дуже не сподобалось Єгові.
Розділ 12
1 Тож Єгова послав до Давида Ната́на. Прийшовши до нього, той сказав: «В одному місті жили два чоловіки: один багатий, другий бідний. 2 У багача було дуже багато овець і биків, 3 а в бідного не було нічого, крім однієї маленької овечки, яку він купив. Він піклувався про неї, і вона росла разом з його синами. Він ділився з нею своїм шматком хліба, вона пила з його чаші, спала в нього на руках і стала йому як дочка. 4 Якось до багача прийшов гість, але він не захотів узяти свою вівцю чи бика, щоб приготувати для нього їжу. Тому він взяв овечку бідняка і приготував її для гостя».
5 Давид розгнівався на того чоловіка і сказав Ната́ну: «Як живий Єгова, той, хто так вчинив, заслуговує смерті, 6 бо він не виявив співчуття! А за овечку він повинен відшкодувати вчетверо».
7 Тоді Ната́н промовив: «Цей чоловік — ти! Ось що говорить Єгова, Бог Ізра́їля: “Я помазав тебе на царя Ізра́їля і визволив з рук Сау́ла. 8 Я віддав тобі дім твого пана і дружин твого пана, також я дав тобі Ізра́їль і Юду. А якби цього було мало, я зробив би для тебе ще більше. 9 Чому ти знехтував словом Єгови і вчинив зло в його очах? Ти погубив хетя́нина Урі́ю, а його дружину забрав собі. Ти вбив його мечем аммонітя́н. 10 Відтепер меч ніколи не відступить від твого дому, бо ти знехтував мною, взявши собі дружину хетя́нина Урі́ї”. 11 Ось що говорить Єгова: “Я наведу на тебе лихо з твого ж дому. У тебе на очах я заберу твоїх дружин, віддам їх іншому чоловікові, і він ляже з ними серед білого дня. 12 Ти зробив це потай, а я зроблю це перед усім Ізра́їлем, серед білого дня”».
13 На це Давид сказав Ната́ну: «Я згрішив проти Єгови». Ната́н же промовив: «Єгова прощає твій гріх. Ти не помреш. 14 Але оскільки ти сильно зневажив Єгову, то син, який щойно у тебе народився, обов’язково помре».
15 Після цього Ната́н пішов додому.
Єгова вразив дитя, яке народила Давиду дружина Урі́ї, і воно захворіло. 16 Давид почав благати правдивого Бога за хлопчика і суворо постити. Він пішов до себе і цілу ніч пролежав на землі. 17 Старійшини його дому підійшли, щоб підняти його, але він не захотів підвестися і не їв разом з ними. 18 На сьомий день дитина померла. Але слуги Давида боялися сказати йому про це, говорячи між собою: «Коли дитина була ще жива, він не хотів нас слухати. Як же ми скажемо йому, що дитина померла? Він може зробити щось жахливе».
19 Побачивши, що слуги перешіптуються, Давид зрозумів, що його син помер. Він запитав їх: «Дитина вмерла?» — «Так»,— відповіли вони. 20 Тоді Давид підвівся із землі, помився, намастився олією і переодягнувся. Потім він пішов у дім Єгови і вклонився там. Повернувшись додому, він попросив, щоб йому подали їсти, і поїв. 21 Слуги запитали його: «Чому ти так поводишся? Поки дитина була жива, ти постив і плакав. А коли вона померла, ти підвівся і почав їсти». 22 Він сказав: «Доки дитина була жива, я постив і плакав, бо думав: “Хто знає, може, Єгова виявить мені ласку, і вона житиме”. 23 Тепер же, коли дитина померла, навіщо мені постити? Хіба я можу її повернути? Я піду туди, куди пішла вона, а от вона до мене вже не повернеться».
24 Давид утішив свою дружину Вірса́вію. Він прийшов до неї і ліг з нею. Згодом вона народила сина, якого назвали Соломоном. І Єгова полюбив його. 25 Він послав пророка Ната́на, щоб той назвав його Єдіді́я, адже Єгова любив його.
26 Йоа́в продовжував воювати проти Ра́бби, яка належала аммонітя́нам, і захопив царське місто. 27 Він послав до Давида вісників, щоб вони сказали: «Я воював проти Ра́бби і здобув місто вод. 28 Тепер збери решту загонів, отаборися біля міста і сам захопи його. Інакше це зроблю я, і мені припишуть усю заслугу».
29 Тож Давид, зібравши всі загони, пішов і воював проти Ра́бби та захопив її. 30 Він зняв з голови Малка́ма корону, зроблену з одного таланта золота й прикрашену дорогоцінним камінням, і цю корону поклали на голову Давида. З того міста Давид виніс дуже багато здобичі. 31 Він вивів мешканців міста і змусив їх розпилювати каміння та працювати гострими залізними знаряддями й залізними сокирами, а також виготовляти цеглу. Так Давид зробив з усіма містами аммонітя́н. Зрештою Давид з усіма загонами повернувся в Єрусалим.
Розділ 13
1 В Авесало́ма, Давидового сина, була дуже гарна сестра, яку звали Тамара. У неї закохався Амно́н, син Давида. 2 Амно́н так страждав через свою сестру Тамару, що аж захворів. Вона була незайманою дівчиною, і йому здавалось неможливим зробити з нею те, чого він хотів. 3 Амно́н мав друга Єгонада́ва, сина Давидового брата Шіме́ї. Він був дуже хитрий. 4 Якось Єгонада́в запитав Амно́на: «Царський сину, скажи, чому ти щоранку такий сумний?» На це Амно́н відповів: «Я закохався в Тамару, сестру мого брата Авесало́ма». 5 Єгонада́в порадив йому: «А ти лягай у ліжко і вдавай, що хворий. Коли батько прийде відвідати тебе, скажи йому: “Нехай прийде моя сестра Тамара і дасть мені поїсти. Хай вона на моїх очах приготує їжу, яку дають хворим, тоді я поїм з її рук”».
6 Тож Амно́н ліг і вдав, що захворів. Коли цар прийшов відвідати Амно́на, той сказав: «Нехай до мене прийде моя сестра Тамара і спече при мені два коржики у формі серця, щоб я поїв з її рук». 7 Давид послав слуг до дому Тамари, щоб вони передали їй: «Прошу, піди у дім свого брата Амно́на і приготуй йому їжу». 8 Тамара пішла в дім Амно́на, який лежав у ліжку. Вона взяла тісто, виробила при ньому коржики і насмажила їх. 9 Потім вона взяла сковорідку і подала коржики Амно́ну, але він відмовився їсти, сказавши: «Нехай всі вийдуть звідси!» — і всі повиходили.
10 Амно́н попросив Тамару: «Принеси їжу в спальню, щоб я поїв з твоїх рук». Тож Тамара взяла коржики у формі серця і принесла їх своєму брату Амно́ну в спальню. 11 Коли вона подала йому коржики, він схопив її і сказав: «Іди до мене, сестро, лягай зі мною». 12 Але вона відказала: «Ні, брате мій! Не безчесть мене! Так не робиться в Ізра́їлі, не чини такого, це ж ганьба! 13 Як же я позбудуся свого сорому? І тебе в Ізра́їлі будуть вважати негідником. Прошу, поговори з царем. Він не відмовить віддати мене за тебе». 14 Але він не послухався своєї сестри, взяв її силою і збезчестив. 15 Після цього Амно́н дуже її зненавидів, і ненависть його була сильніша за його любов. Він сказав: «Вставай і забирайся!» 16 Та вона відповіла: «Ні, брате мій! Якщо ти тепер проженеш мене, то вчиниш ще більше зло, ніж те, що зробив!» Але він не послухався її.
17 Покликавши свого молодого слугу, він наказав: «Виведи її звідси геть і замкни за нею двері». 18 (А на ній було особливе вбрання — таке вбрання носили незаймані доньки царя.) Тож слуга вивів її і замкнув за нею двері. 19 Тамара посипала голову попелом, розірвала своє гарне вбрання і, схопившись руками за голову, пішла геть. Вона йшла та ридала.
20 Її брат Авесало́м запитав її: «Це Амно́н був з тобою? Мовчи, сестро, бо він твій брат. Нехай твоє серце не хвилюється через те, що сталося». І Тамара почала жити усамітнено в домі свого брата Авесало́ма. 21 Цар Давид, почувши про все це, дуже розгнівався. Але він боявся образити Амно́на, оскільки любив його, адже той був його первістком. 22 І Авесало́м не сказав Амно́ну ні слова — ні поганого, ні доброго, бо зненавидів його за те, що той збезчестив його сестру Тамару.
23 Через два роки, коли в Авесало́ма стригли овець у Ваа́л-Хацо́рі, що біля Єфре́ма, він запросив до себе всіх царських синів. 24 Авесало́м прийшов до царя і сказав: «Царю, твій слуга стриже овець. Нехай цар і його слуги підуть зі мною». 25 Але цар відповів: «Ні, сину мій! Якщо ми всі підемо, то будемо тобі тягарем». І, хоча той вмовляв його, він відмовився, але дав своє благословення. 26 Тоді Авесало́м сказав: «Якщо ти не підеш, то нехай з нами піде мій брат Амно́н». Однак цар заперечив: «Навіщо йому йти з тобою?» 27 Та Авесало́м вмовив його, і він відпустив з ним Амно́на і всіх царських синів.
28 Авесало́м наказав своїм слугам: «Дивіться, як тільки Амно́н розвеселиться від вина і я скажу вам: “Убийте Амно́на!” — то відразу вбийте його. Не бійтеся, адже це я вам наказую. Будьте сильні та сміливі!» 29 І за наказом Авесало́ма слуги розправились з Амно́ном. Тоді всі інші царські сини посідали на мулів і втекли. 30 Коли вони ще були в дорозі, до Давида дійшла чутка: «Авесало́м вбив усіх царських синів, жодного не залишив при житті». 31 Почувши про це, Давид встав, роздер на собі одяг і ліг на землю. Усі слуги царя поставали біля нього і теж пороздирали на собі одяг.
32 Але Єгонада́в, син Шіме́ї, Давидового брата, сказав: «Нехай мій пан не думає, що вбили всіх юнаків, усіх царських синів. Помер тільки Амно́н. Це було зроблено за наказом Авесало́ма. Він задумав це ще того дня, коли Амно́н збезчестив його сестру Тамару. 33 Нехай мій пан цар не слухає звістки, що померли всі царські сини, бо вмер тільки Амно́н».
34 Тим часом Авесало́м утік. Згодом вартовий побачив, що дорогою, котра була позаду нього і пролягала біля гори, йде багато людей. 35 Дізнавшись про це, Єгонада́в сказав царю: «Бачиш, царські сини повернулися. Усе сталося так, як говорив твій слуга». 36 Коли він це сказав, увійшли царські сини, голосно плачучи. Цар і всі його слуги також гірко заплакали. 37 Авесало́м же втік до Талма́я, Аммігу́дового сина, царя Гешу́ру. А Давид багато днів оплакував свого сина Амно́на. 38 Авесало́м пробув у Гешу́рі три роки.
39 Зрештою цар Давид змирився зі смертю Амно́на, і захотів побачити Авесало́ма.
Розділ 14
1 Йоа́в, син Церу́ї, дізнався, що серце царя сумує за Авесало́мом. 2 Тоді Йоа́в послав слуг у Теко́ю, щоб йому привели звідти мудру жінку. Він сказав їй: «Прошу тебе, вдай, ніби ти у жалобі, вдягни жалобний одяг і не намащуйся олією. Веди себе так, ніби ти вже давно тужиш за померлим. 3 Увійди до царя і скажи йому таке...» І Йоа́в навчив її, що говорити.
4 Тож ця текоя́нка прийшла до царя, впала на коліна і, вклонившись обличчям до землі, сказала: «О царю, допоможи!» 5 Цар запитав її: «Що сталося?» Вона відповіла: «Я вдова, мій чоловік помер. 6 У мене, твоєї служниці, було два сини. Якось вони билися в полі, але не було кому розборонити їх. Один син вдарив другого і вбив його. 7 Тепер вся родина виступила проти твоєї служниці, кажучи: “Віддай нам убивцю свого брата, і ми вб’ємо його за те, що він відібрав життя братові, — погубимо його, хоч він і спадкоємець!” Вони хочуть загасити мою останню жарину і стерти з лиця землі ім’я мого чоловіка та погубити його єдиного нащадка».
8 Цар звернувся до жінки: «Іди додому, а я дам наказ щодо тебе». 9 Текоя́нка сказала: «Мій пане, нехай провина буде на мені і на домашніх мого батька, а цар і його трон нехай будуть невинні». 10 Цар промовив: «Якщо хтось тобі щось скаже, приведи його до мене, і він більше не буде тебе турбувати». 11 Але вона відказала: «Благаю, нехай цар згадає свого Бога Єгову, щоб месник за кров не завдав шкоди і не вбив мого сина». Цар відповів їй: «Як живий Єгова, жодна волосина не впаде з голови твого сина». 12 Потім жінка попросила: «Дозволь твоїй служниці промовити слово до свого пана царя».— «Кажи!» — погодився він.
13 Тоді жінка сказала: «Чому ж ти чиниш таку саму кривду Божому народу? Ти вигнав свого сина і не приймаєш його назад, тому своїми словами ти сам себе звинуватив. 14 Усі ми неодмінно помремо, станемо наче вилита на землю вода, яку вже не збереш. Але Бог не бажає відібрати життя, він шукає підстав, щоб повернути вигнанця до себе. 15 Я прийшла сказати це моєму пану царю, бо люди налякали мене. Тому твоя служниця подумала: “Поговорю з царем. Може, цар зробить так, як попросить його рабиня. 16 Цар вислухає і визволить свою рабиню з рук того, хто хоче позбавити мене і мого єдиного сина спадщини, яку дав нам Бог”. 17 І твоя служниця сказала собі: “Хай мене заспокоять слова мого пана царя”. Адже мій пан цар розрізняє добро і зло, мов ангел правдивого Бога. Нехай твій Бог Єгова буде з тобою».
18 Тоді цар промовив до жінки: «Будь ласка, не приховуй від мене того, про що я тебе буду питати».— «Прошу, говори, мій пане царю»,— відповіла вона. 19 Цар запитав: «Чи не Йоа́в стоїть за всім цим?» Жінка сказала: «Клянуся твоїм життям, мій пане царю, все саме так, як ти говориш. Твій слуга Йоа́в дав мені наказ і навчив твою служницю, що говорити. 20 Йоа́в зробив це, щоб ти подивився на справу по-іншому. Але ти, мій пане, мудрий, як ангел правдивого Бога, і знаєш усе, що відбувається в краю».
21 Потім цар сказав Йоа́ву: «Добре, я так і зроблю. Іди й приведи мого сина Авесало́ма». 22 Йоа́в упав на коліна, вклонився обличчям до землі і, віддавши хвалу цареві, сказав: «Мій пане царю, тепер твій слуга знає, що знайшов ласку у твоїх очах, тому що цар зробив так, як просив його слуга». 23 Після цього Йоа́в пішов до Гешу́ру і привів Авесало́ма в Єрусалим. 24 Тоді цар сказав: «Нехай іде до свого дому, але мого обличчя він не побачить». Тож Авесало́м повернувся до свого дому і не бачив царевого обличчя.
25 Авесало́м прославився як найгарніший чоловік у всьому Ізра́їлі. Від голови до п’ят він не мав жодної вади. 26 Наприкінці кожного року він стриг своє волосся (бо воно було дуже тяжке), і вага його становила 200 ше́келів за вагою царської кам’яної гирі. 27 В Авесало́ма народилося три сини і одна дочка, яку звали Тамара. Вона була дуже вродливою жінкою.
28 Авесало́м прожив у Єрусалимі два роки, але так і не бачив царевого обличчя. 29 Тому Авесало́м послав за Йоа́вом, щоб відправити його до царя, та Йоа́в не прийшов. Авесало́м вдруге послав за ним, однак той знову не захотів прийти. 30 Зрештою він сказав слугам: «Бачите поле Йоа́ва, що поряд з моїм? Там у нього росте ячмінь. Підіть і підпаліть його». Слуги Авесало́ма так і зробили. 31 Тоді Йоа́в прийшов у дім Авесало́ма і запитав: «Навіщо твої слуги підпалили моє поле?» 32 Авесало́м відповів: «Я передавав тобі через слуг: “Прийди, я пошлю тебе до царя, і ти його запитаєш: «Навіщо я прийшов з Гешу́ру? Ліпше б я залишався там. Нехай цар дозволить мені побачити його обличчя, а якщо я в чомусь провинився, то хай уб’є мене»”».
33 Тож Йоа́в пішов до царя, все йому переказав, і цар покликав Авесало́ма. Прийшовши до царя, Авесало́м упав на коліна, вклонився йому до землі, і той поцілував його.
Розділ 15
1 Після цього Авесало́м завів собі колісницю і коней та взяв 50 чоловіків, які мали бігти перед ним. 2 Рано-вранці Авесало́м ставав при дорозі, яка вела до міської брами, і, коли хтось приходив зі своєю справою на суд до царя, він кликав його і питав: «З якого ти міста?» Той відповідав: «Твій слуга з такого-то племені Ізра́їля». 3 Авесало́м казав йому: «Ти говориш правильно і слушно, але в царя немає кому вислухати твою справу». 4 Він також говорив: «От якби мене призначили суддею в цьому краї! Тоді б до мене міг приходити кожен, хто має судову справу, і я судив би справедливо».
5 Коли хтось підходив, щоб вклонитися йому, він простягав руку, обіймав його і цілував. 6 Так Авесало́м поводився з усіма мешканцями Ізра́їлю, які приходили на суд до царя. І крав він серця ізраїльтян.
7 Коли минуло чотири роки, Авесало́м сказав царю: «Дозволь мені піти у Хевро́н і виконати обітницю, яку я дав Єгові. 8 Живучи в Сирії у Гешу́рі, твій слуга дав таку обітницю: “Якщо Єгова поверне мене до Єрусалима, я принесу жертву Єгові”». 9 Цар сказав: «Іди з миром». І той пішов у Хевро́н.
10 Тоді Авесало́м таємно послав шпигунів у всі племена Ізра́їля з такими словами: «Як почуєте звук рога, оголосіть: “Авесало́м зацарював у Хевро́ні!”» 11 Разом з Авесало́мом з Єрусалима пішло 200 чоловіків, яких він запросив. Вони нічого не підозрювали і не знали, що відбувається. 12 Під час жертвоприношення Авесало́м послав слуг у місто Гі́ло, щоб вони привели Давидового радника, гілоня́нина Ахітофе́ла. Змова набирала сили, і до Авесало́ма приєднувалося дедалі більше людей.
13 Через деякий час прийшов вісник і сказав Давиду: «Серця ізраїльтян прихилилися до Авесало́ма». 14 Давид відразу наказав усім слугам, які були з ним у Єрусалимі: «Вставайте, треба втікати, інакше ніхто з нас не врятується від Авесало́ма! Поспішіть, інакше він швидко захопить нас, вчинить нам зло і вигубить місто мечем!» 15 Вони відповіли цареві: «Пане наш, царю, твої слуги зроблять усе так, як ти вирішиш». 16 Тож цар пішов з усіма своїми домашніми, залишивши тільки 10 наложниць доглядати за домом. 17 Цар вирушив зі всіма своїми людьми і через деякий час зупинився в Бет-Мерха́ку.
18 Всі його слуги, які вийшли разом з ним, і всі керетя́ни, пелетя́ни та гатя́ни — 600 чоловік, які пішли за ним з Га́та, — проходили, а цар оглядав їх. 19 Він запитав гатя́нина Ітта́я: «Навіщо тобі йти з нами? Вертайся і живи з новим царем, адже ти чужинець, ти теж вигнаний зі свого краю. 20 Ти прийшов тільки вчора. Хіба я можу змусити тебе сьогодні поневірятися разом з нами і в будь-яку хвилю йти за мною туди, куди мені доведеться? Візьми своїх братів і повертайся назад. Нехай Єгова виявить тобі віддану любов і вірність!» 21 Але Ітта́й відповів царю: «Як живий Єгова і як живий ти, мій пане царю, де буде мій пан, там буде і твій слуга! Я готовий навіть померти з тобою!» 22 Тоді Давид сказав Ітта́ю: «Добре, проходь». І гатя́нин Ітта́й пройшов з усіма своїми людьми й дітьми.
23 Усі тамтешні мешканці голосно плакали, коли народ йшов. Цар же стояв перед долиною Кедро́н. Перейшовши долину, народ вирушив далі дорогою, що вела в пустелю. 24 Там був і Садо́к разом з усіма левітами, які несли ковчег угоди правдивого Бога. Поставивши ковчег, вони зупинилися. Евіата́р також підійшов туди і стояв, поки всі люди не вийшли з міста. 25 Цар сказав Садо́ку: «Віднеси ковчег правдивого Бога назад у місто. Якщо я знайду ласку в очах Єгови, то він поверне мене і дозволить побачити ковчег та місце, де він пробуває. 26 Але якщо Бог скаже: “Ти мені не до вподоби”, що ж, нехай робить те, що добре в його очах». 27 Далі цар сказав священику Садо́ку: «Ти ж прозорливець. Повертайся з миром у місто разом зі своїм сином Ахімаа́цом та Йоната́ном, сином Евіата́ра. Повертайтеся ви і обидва ваші сини. 28 А я затримаюсь у пустелі, біля бродів, поки не отримаю від вас звістки». 29 Тож Садо́к та Евіата́р віднесли ковчег правдивого Бога назад в Єрусалим і залишилися там.
30 Давид же почав підніматися на Оливкову гору. Він ішов і плакав, голова його була покрита, а ноги босі. Усі люди, які були з ним, також ішли, покривши голови, і плакали. 31 Давиду донесли: «Ахітофе́л — серед тих, хто у змові з Авесало́мом». Тоді Давид сказав: «Єгово, прошу тебе, зроби пораду Ахітофе́ла безглуздою!»
32 Коли Давид піднявся на вершину, де поклонялися Богу, йому назустріч вийшов архітя́нин Хуша́й; одяг на ньому був роздертий, а голова посипана порохом. 33 Давид сказав йому: «Якщо ти підеш зі мною, то будеш мені тягарем, 34 а якщо повернешся в місто і скажеш Авесало́му: “Царю, я — твій слуга. Колись я служив твоєму батькові, а тепер буду служити тобі”, то зведеш нанівець пораду Ахітофе́ла. 35 Там з тобою будуть священики Садо́к та Евіата́р. Передавай їм усе, що почуєш з дому царя. 36 З ними також будуть два їхні сини: Ахімаа́ц, син Садо́ка, та Йоната́н, син Евіата́ра. Передавайте мені через них усе, що почуєте». 37 Тож Хуша́й, друг Давида, прийшов у Єрусалим, коли в місто входив Авесало́м.
Розділ 16
1 Коли Давид трохи спустився з вершини, йому назустріч вийшов Ці́ва, слуга Мефівоше́та, з парою осідланих ослів, на яких було нав’ючено 200 буханців хліба, 100 кругів пресованих родзинок, 100 кругів літніх плодів і великий глек вина. 2 Цар сказав Ці́ві: «Для чого ти все це привіз?» Ці́ва відповів: «Осли — для їзди домашнім царя, хліб і літні плоди — для їди юнакам, а вино — для пиття тим, хто стомиться в пустелі». 3 Потім цар запитав: «А де син твого пана?» Ці́ва відповів: «Він залишився в Єрусалимі, сказавши: “Сьогодні ізраїльтяни повернуть мені царську владу мого батька”». 4 Тоді цар промовив: «Все, що належить Мефівоше́ту,— твоє». — «Низько тобі кланяюсь,— сказав Ці́ва.— Будь і далі ласкавий до мене, мій пане царю».
5 Коли цар Давид дійшов до Бахури́ма, звідти вийшов чоловік з родини Сау́ла. Це був Ші́м’ї, син Ге́ри. Він ішов і сипав прокльонами. 6 Цей чоловік кидав камінням у царя Давида, в його слуг та всіх людей, навіть у сильних чоловіків, що стояли праворуч і ліворуч від царя. 7 Викрикуючи прокльони, Ші́м’ї казав: «Забирайся звідси! Забирайся, вбивце і негіднику! 8 Єгова змусив тебе розплатитись за кров усіх вбитих з роду Сау́ла, замість якого ти царюєш. Єгова віддав царську владу в руки твого сина Авесало́ма. Ти вбивця, тому на тебе спало це лихо!»
9 Зрештою Авіша́й, син Церу́ї, сказав царю: «Чому цей мертвий пес проклинає мого пана царя? Дозволь я піду і відітну йому голову». 10 Але цар відказав: «Що нам до цього, сини Церу́ї? Нехай собі проклинає, бо сам Єгова сказав йому: “Прокляни Давида!” — тож хто може говорити: “Навіщо ти це робиш?”» 11 Далі Давид промовив до Авіша́я і всіх слуг: «Якщо мій власний син, який народився в мене, посягає на моє життя, то чого ж мені чекати від веніями́нівця?! Облиште його, нехай проклинає, бо так наказав йому Єгова! 12 Може, Єгова побачить мої страждання, може, Єгова відплатить мені добром за прокльони Ші́м’ї». 13 Давид зі своїми людьми попрямував далі дорогою, а Ші́м’ї йшов нарівні з ним коло гори, проклинав його та кидав у нього каміння і порох.
14 Врешті-решт цар та його люди прибули втомлені на місце і там відпочили.
15 Тим часом Авесало́м і всі ізраїльтяни, які були з ним, ввійшли в Єрусалим. З ними був також Ахітофе́л. 16 Тоді архітя́нин Хуша́й, друг Давида, прийшовши до Авесало́ма, промовив: «Хай живе цар! Хай живе цар!» 17 Авесало́м сказав Хуша́ю: «Оце такий ти відданий своєму другові?! Чому ж ти не пішов з ним?» 18 Хуша́й відповів Авесало́му: «Тому що я на боці того, кого вибрав Єгова, цей народ і всі ізраїльтяни. Кого вони вибрали, з тим я і залишусь. 19 Та й кому мені служити? Чи ж не синові Давида? Як я служив твоєму батькові, так буду служити і тобі».
20 Згодом Авесало́м сказав Ахітофе́лу: «Порадь, що нам робити». 21 Ахітофе́л відповів: «Лягай з наложницями свого батька, яких він залишив доглядати за домом. Тоді весь Ізра́їль почує, що ти став ненависним для батька, і ті, хто з тобою, зміцняться». 22 Тож для Авесало́ма поставили на даху намет, і він лягав з наложницями свого батька на очах усього Ізра́їля.
23 У ті дні до порад Ахітофе́ла ставилися так, немов це були слова правдивого Бога. Такими їх вважав і Давид, і Авесало́м.
Розділ 17
1 Ахітофе́л сказав Авесало́му: «Дозволь мені вибрати 12000 чоловіків і цієї ж ночі погнатися за Давидом. 2 Коли цар втомиться та знесилиться, я нападу на нього, і його охопить паніка. Всі люди царя втечуть, і я вб’ю його одного. 3 Так я поверну до тебе весь народ. Якщо не стане того, кого ти шукаєш, всі люди повернуться до тебе і заспокояться». 4 Цей задум дуже сподобався Авесало́му і всім старійшинам Ізра́їля.
5 Проте Авесало́м наказав: «Покличте архітя́нина Хуша́я, послухаємо і його». 6 Коли Хуша́й прийшов до Авесало́ма, той сказав: «Ось яку пораду дав Ахітофе́л. Чи зробити нам так, як він говорить? Якщо ні, то порадь щось ти». 7 Хуша́й відповів: «На цей раз Ахітофе́л дав погану пораду!»
8 Далі він сказав: «Ти добре знаєш свого батька і його людей. Це сильні чоловіки, до того ж зараз вони здатні на все, наче ведмедиця, яка втратила в полі своїх малят. Твій батько — воїн, він не буде ночувати з народом. 9 Тепер він ховається в якійсь печері або в іншому місці. І якщо він нападе першим, то кожен, хто почує про це, скаже: “Люди, які пішли за Авесало́мом, переможені!” 10 Тоді навіть воїн, серце якого хоробре, мов у лева, неодмінно ослабне зі страху, бо весь Ізра́їль знає, що твій батько — сильна людина, а всі його воїни — дуже сміливі. 11 Тому дам тобі таку пораду: нехай до тебе зійдуться всі ізраїльтяни, від Да́на аж до Бее́р-Ше́ви, — численні, наче піщинки в морі, — і ти поведеш їх у бій. 12 Ми нападемо на нього, хоч би де він переховувався,— нападемо, як роса падає на землю, і не залишимо нікого живим: ні його, ні людей, що з ним. 13 А якщо він відступить у якесь місто, то весь Ізра́їль прийде з мотузками і стягне те місто в долину, так що від нього не залишиться навіть камінця».
14 Тоді Авесало́м і всі ізра́їльські чоловіки сказали: «Порада архітя́нина Хуша́я ліпша за пораду Ахітофе́ла!» Вони сказали так, бо Єгова вирішив звести нанівець слушну пораду Ахітофе́ла, щоб на Авесало́ма спало лихо від Єгови.
15 Потім Хуша́й сказав священикам Садо́ку та Евіата́ру: «Ахітофе́л порадив Авесало́му і старійшинам Ізра́їля так-то, а я — так-то. 16 Швидко передайте це Давиду і попередьте його: “Не ночуй сьогодні коло бродів у пустелі. Обов’язково перейди на інший бік річки, інакше ти, царю, з усіма своїми людьми загинеш”».
17 У той час Йоната́н і Ахімаа́ц були в Ен-Роге́лі. До них прийшла служниця і все їм передала, а вони пішли розповісти це Давиду. У місто ж вони не наважувалися ввійти, щоб їх ніхто не побачив. 18 Але їх таки помітив один юнак і доніс про це Авесало́му. Тоді Йоната́н і Ахімаа́ц почали втікати й прийшли у дім одного чоловіка в Бахури́мі. У нього на подвір’ї був колодязь, і вони там сховалися. 19 А дружина того чоловіка взяла покривало, накрила ним колодязь і зверху насипала дроблене зерно, так що нічого не було помітно. 20 У дім тієї жінки прийшли слуги Авесало́ма і запитали: «Де Ахімаа́ц та Йоната́н?» На це вона відповіла: «Вони вирушили звідси до річки». Ті почали шукати їх і, не знайшовши, повернулися в Єрусалим.
21 Коли слуги пішли, Ахімаа́ц та Йоната́н вилізли з колодязя і пішли до царя Давида. Вони сказали: «Вставайте і швидко переходьте через річку, бо Ахітофе́л порадив зробити проти вас так-то і так-то». 22 Давид та всі його люди відразу ж встали, перейшли Йордан, і до світанку не залишилось нікого, хто б не перейшов.
23 Коли Ахітофе́л побачив, що його пораду відкинули, то осідлав осла і поїхав додому в рідне місто. Давши останні настанови своїм домашнім, він повісився. Так він помер, і його поховали там, де були поховані його прабатьки.
24 Тим часом Давид прийшов у Маханаї́м, Авесало́м же з усіма ізраїльтянами перейшов Йордан. 25 Замість Йоа́ва Авесало́м поставив начальником війська Ама́су, сина ізраїльтя́нина Ї́три і Авігаї́л, що була дочкою Наха́ша і сестрою Церу́ї, матері Йоа́ва. 26 Авесало́м з ізраїльтянами став табором у гілеа́дському краї.
27 Як тільки Давид прибув у Маханаї́м, до нього прийшли Шо́ві, син Наха́ша, з Ра́бби, що належала аммонітя́нам, Махі́р, син Аммії́ла, з Ло-Дева́ру та гілеа́дівець Барзілла́й з Рогелі́ма 28 і принесли постелі, тази і глиняні горщики, а також пшеницю, ячмінь, борошно, смажене зерно, боби, сочевицю, печене зерно, 29 мед, масло, сир і овець. Вони принесли все це Давиду і його людям, бо казали: «Народ у пустелі втомився, зголоднів і хоче пити».
Розділ 18
1 Давид перерахував людей, які були з ним, і поставив начальників над тисячами й сотнями. 2 Він послав на війну третину людей під командуванням Йоа́ва, третину — під командуванням Йоа́вового брата Авіша́я, сина Церу́ї, і третину — під командуванням гатя́нина Ітта́я. Цар сказав народу: «Я теж піду з вами». 3 Але люди відказали: «Ні, не йди. Якщо ми побіжимо від ворогів або навіть якщо половина з нас загине, їм буде все одно, бо вони шукають тебе. Ти вартий 10000 таких, як ми. Ліпше допомагай нам з міста». 4 Тоді цар промовив: «Добре, я зроблю, як ви кажете». Він стояв біля міської брами, а весь народ виходив своїми сотнями й тисячами. 5 Цар наказав Йоа́ву, Авіша́ю та Ітта́ю: «Заради мене будьте лагідні з моїм сином Авесало́мом». І всі чули, як цар давав начальникам наказ про Авесало́ма.
6 Давидові люди вийшли в поле назустріч ізраїльтянам і вступили з ними в бій у лісі Єфре́ма. 7 Слуги Давида завдали ізраїльтянам великої поразки: у той день загинуло 20000 чоловік. 8 Бій поширився по всьому краї. І того дня ліс погубив більше людей, ніж меч.
9 Авесало́м їхав на мулі і, зіткнувшись з Давидовими слугами, почав утікати. Мул забіг під велике гіллясте дерево, і волосся Авесало́ма заплуталося в гілках. Він повис над землею, а мул, на якому він сидів, утік. 10 Один чоловік побачив це і сказав Йоа́ву: «Я бачив Авесало́ма, він повис на великому дереві». 11 Йоа́в відказав: «Якщо бачив, то чому не вбив його на місці? Я дав би тобі 10 срібняків і пояс». 12 Але той відповів: «Навіть якби мені дали 1000 срібняків, я не підняв би руки на царського сина, бо ми чули, як цар наказав тобі, Авіша́ю та Ітта́ю: “Кажу кожному з вас: збережіть мого сина Авесало́ма”. 13 Якби я не послухався і відібрав йому життя, це не вдалося б приховати від царя, а ти б не захистив мене». 14 Йоа́в сказав: «Ні́коли мені тут стояти з тобою!» Він взяв три стріли і встромив їх у серце Авесало́ма, коли той ще живий висів серед гілок. 15 Потім 10 зброєнош Йоа́ва підійшли до Авесало́ма й добили його. 16 Тоді Йоа́в засурмив у ріг, і народ перестав гнатися за ізраїльтянами. Так він зупинив народ. 17 Тіло Авесало́ма кинули у глибоку яму в лісі й накидали над ним велику купу каміння. А всі ізраїльтяни розбіглися по домах.
18 Ще при житті Авесало́м поставив у Царській долині стовп на свою честь, сказавши: «У мене немає сина, який би зберіг пам’ять про моє ім’я». Тому він назвав стовп своїм іменем, і цей стовп досі називають Авесало́мовим пам’ятником.
19 Ахімаа́ц, син Садо́ка, попросив Йоа́ва: «Дозволь, я побіжу і сповіщу царя, що Єгова встановив справедливість, визволивши його від ворогів». 20 Однак Йоа́в відповів: «Не тобі сьогодні бути вісником. Понесеш вістку іншого разу, але не сьогодні, бо помер царський син». 21 Тоді Йоа́в наказав одному кушитя́нину: «Іди скажи царю, що́ ти бачив». Той вклонився Йоа́ву і побіг. 22 Ахімаа́ц знову почав просити Йоа́ва: «Будь що буде, дозволь, я побіжу за кушитя́нином». Проте Йоа́в відказав: «Навіщо тобі бігти, сину мій? Тобі ні́чого повідомити». 23 Той же знову сказав: «Та хай вже буде, що буде, дозволь, я побіжу». Йоа́в відповів: «Біжи!» І Ахімаа́ц побіг дорогою, що вела через Йорданську округу, та обігнав кушитя́нина.
24 У той час Давид сидів між двома брамами міського муру. Вартовий піднявся на дах над брамами і побачив, що біжить якийсь чоловік. 25 Гучним голосом вартовий сповістив про це Давида. Цар сказав: «Якщо він один, значить, це вісник». А чоловік усе наближався. 26 Тоді вартовий побачив, що біжить ще один чоловік, і крикнув сторожу при брамі: «Дивися, ще хтось біжить!» Цар сказав: «Це теж вісник». 27 Вартовий повідомив: «Бачу, що перший біжить, як Ахімаа́ц, син Садо́ка».— «Це добра людина і, напевно, несе хорошу вістку»,— промовив цар. 28 Ахімаа́ц, прибігши до царя, вигукнув: «Усе гаразд!» Він вклонився цареві обличчям до землі і додав: «Нехай буде благословенний твій Бог Єгова, який підкорив тобі, мій пане царю, тих, хто повстав проти тебе!»
29 Цар запитав: «Чи все добре з моїм сином Авесало́мом?» Ахімаа́ц відповів: «Коли Йоа́в посилав до тебе вісника і мене, твого слугу, я бачив сильне замішання, але не зрозумів, що відбувається». 30 Цар сказав: «Відійди і стань отут». І той відійшов убік.
31 Тут прибув кушитя́нин і сказав: «У мене вістка для мого пана царя. Сьогодні Єгова встановив справедливість, визволивши тебе з рук тих, хто повстав проти тебе». 32 Але цар запитав: «Чи все добре з моїм сином Авесало́мом?» Кушитя́нин відповів: «Нехай всіх ворогів мого пана царя і тих, хто повстав проти тебе, аби завдати шкоди, спіткає те, що й того юнака!»
33 Приголомшений почутим, цар піднявся у верхню кімнату над брамою і заридав. Ідучи, він примовляв: «Сину мій, Авесало́ме! Сину мій, Авесало́ме, сину мій! Ліпше б я помер замість тебе, сину мій, Авесало́ме!»
Розділ 19
1 Йоа́ву повідомили: «Цар плаче й сумує за Авесало́мом». 2 І в той день перемога обернулася для всіх людей на жалобу, бо вони почули, що цар сумує за своїм сином. 3 Тоді люди почали крадькома повертатися в місто, як повертаються ті, хто соромиться своєї втечі з поля бою. 4 А цар, закривши обличчя, голосив: «Сину мій, Авесало́ме! Сину мій, Авесало́ме, сину мій!»
5 Зрештою Йоа́в прийшов у дім царя і сказав: «Сьогодні ти засоромив усіх своїх слуг, які щойно врятували твоє життя, життя твоїх синів і дочок, твоїх дружин та наложниць. 6 Ти любиш тих, хто тебе ненавидить, і ненавидиш тих, хто тебе любить. Сьогодні ти показав, що твої начальники і слуги для тебе ніщо. Я впевнений: ти волів би, щоб Авесало́м залишився живим, а ми всі загинули. 7 Тож встань, вийди і підбадьор своїх слуг, бо якщо не вийдеш, то, клянусь Єговою, цієї ж ночі з тобою не залишиться жодної людини. І це буде найбільшим з усіх лих, що траплялися з тобою від юності аж досі». 8 Тоді цар пішов і сів коло міської брами. Всьому народу повідомили: «Цар сидить біля брами», і всі почали сходитися до царя.
А ізраїльтяни розбіглися по своїх домах. 9 Люди в усіх племенах Ізра́їля сперечалися, кажучи: «Цар визволив нас від ворогів, врятував від філісти́млян, але тепер сам утік з цього краю через Авесало́ма. 10 Авесало́м же, якого ми помазали на царя, загинув у бою. Тож чому ви нічого не робите, щоб повернути царя назад?»
11 Цар Давид послав слуг до священиків Садо́ка та Евіата́ра з такими словами: «Поговоріть зі старійшинами Юди і скажіть їм: “Чому ви зволікаєте, чому не повертаєте царя у його дім? Адже цар уже знає, про що говорить весь Ізра́їль. 12 Ви ж мої брати — кість від моєї кості і плоть від моєї плоті. Чому ви зволікаєте, чому не повертаєте царя?” 13 Ама́сі ж передайте: “Хіба ти не кість від моєї кості і плоть від моєї плоті? Нехай Бог суворо покарає мене, якщо віднині ти не станеш начальником мого війська замість Йоа́ва”».
14 Так цар завоював серця всіх мешканців Юди — усіх до одного, і вони передали йому: «Вертайся разом зі своїми слугами».
15 Цар вирушив у дорогу і дійшов до Йордану. А мешканці Юди прийшли в Гілга́л, щоб зустріти царя і переправити його через Йордан. 16 Ші́м’ї, син Ге́ри, веніями́нівець з Бахури́ма, поспішив разом з мешканцями Юди назустріч царю Давиду. 17 З ним була 1000 веніями́нівців. Ці́ва, слуга з дому Сау́ла, і його 15 синів та 20 слуг також поспішили до Йордану і дісталися туди раніше за царя. 18 Ці́ва перейшов річку вбрід, щоб переправити домашніх царя і прислужитися йому. Коли цар збирався перейти через Йордан, Ші́м’ї, син Ге́ри, упав перед ним на коліна 19 і сказав: «Нехай мій пан цар пробачить провину мою і не згадає зла, яке вчинив твій слуга у день, коли ти, пане, виходив з Єрусалима. Нехай цар не тримає цього в серці, 20 бо твій слуга і сам знає, що згрішив. Тому сьогодні я перший з усього роду Йосипа прийшов, щоб зустріти мого пана царя».
21 Тоді Авіша́й, син Церу́ї, сказав: «Хіба Ші́м’ї не заслуговує смерті за те, що проклинав помазанця Єгови?» 22 Але Давид відповів: «Що вам до цього, сини Церу́ї? Навіщо вам сьогодні ставати моїми противниками? Хіба годиться сьогодні вбивати когось в Ізра́їлі? Чи ж я не знаю, що тепер я цар над Ізра́їлем?» 23 Тож цар сказав Ші́м’ї: «Ти не помреш»,— і поклявся йому в цьому.
24 Зустрічати царя пішов і Мефівоше́т, внук Сау́ла. Він не мив ніг, не підстригав вусів і не прав одягу відтоді, як цар пішов, і аж до дня, коли він повернувся з миром. 25 Коли Мефівоше́т прийшов у Єрусалим і зустрівся з царем, той запитав: «Мефівоше́те, чому ти не пішов зі мною?» 26 Він відповів: «Мій пане, царю, мене обманув мій слуга. Я, твій слуга, сказав: “Осідлаю свого віслюка, сяду на нього і поїду з царем”, бо я кульгавий. 27 А він обмовив мене перед моїм паном царем. Однак ти, пане мій, царю,— мов ангел правдивого Бога, тому роби те, що тобі до вподоби. 28 Усі домашні мого батька не заслужили в мого пана царя нічого, крім смерті, але ти посадив свого слугу між тими, хто їсть за твоїм столом. Тож хіба я маю право скаржитися на щось царю?»
29 Проте цар відказав: «Досить про це говорити! Я вже вирішив: ви з Ці́вою розділите між собою землю». 30 Мефівоше́т відповів: «Та хай забирає хоч усе — особливо тепер, коли мій пан цар з миром повернувся додому».
31 Гілеа́дівець Барзілла́й прийшов з Рогелі́ма до Йордану, щоб провести царя до річки. 32 Цей чоловік був дуже старий — мав уже 80 років. Коли цар перебував у Маханаї́мі, Барзілла́й постачав йому харчі, тому що був досить багатий. 33 Цар сказав йому: «Переправляйся зі мною, і я буду забезпечувати тебе харчами в Єрусалимі». 34 Але Барзілла́й відповів: «Чи ж багато років мені ще залишилось жити, щоб іти з царем в Єрусалим? 35 Мені вже 80. Чи можу я відрізняти добре від поганого або відчувати смак того, що їм і п’ю? Чи можу насолоджуватися голосами співаків і співачок? Тож навіщо твоєму слузі бути тягарем для свого пана царя? 36 Досить з твого слуги й того, що він провів царя до Йордану. За що ж цар має давати мені таку нагороду? 37 Дозволь своєму слузі повернутися, щоб померти в рідному місті, там, де поховані мої батько й мати. Але ось Кімга́м, твій слуга, нехай він переправиться з моїм паном царем. Зроби для нього, що захочеш».
38 Цар відповів: «Добре, нехай Кімга́м переправиться зі мною, і я зроблю для нього те, що тобі до вподоби. Для тебе я теж зроблю все, чого забажаєш». 39 Весь народ переправився через Йордан, а потім перейшов і цар. Він поцілував та поблагословив Барзілла́я, і той повернувся додому. 40 Коли цар переправився в Гілга́л, з ним переправився і Кімга́м. Царя супроводжували всі мешканці Юди і половина ізраїльтян.
41 Ізраїльтяни прийшли до царя і сказали: «Чому наші брати, Юдині нащадки, викрали тебе? Чому переправили через Йордан царя, його домашніх та всіх його людей?» 42 На це Юдині нащадки відповіли ізраїльтянам: «Бо цар — наш родич. Чому ви так розгнівалися? Хіба ми щось з’їли в царя чи отримали якийсь подарунок?»
43 Ізраїльтяни сказали: «Ми маємо 10 частин у царстві, то й на Давида маємо більше права, ніж ви. Чому ж ви зневажили нас? Хіба не ми першими мали повернути царя?» Але слова нащадків Юди були вагомішими за слова ізраїльтян.
Розділ 20
1 Був там один бунтар, на ім’я Ше́ва, син веніями́нівця Бі́хрі. Він засурмив у ріг і сказав: «Ми не маємо нічого спільного з Давидом, не маємо спадку з сином Єссе́я. Повертайтесь до своїх богів, ізраїльтяни!» 2 Тоді всі ізраїльтяни покинули Давида і пішли за Ше́вою, сином Бі́хрі. А мешканці Юди залишалися з царем, супроводжуючи його впродовж усієї дороги від Йордану до Єрусалима.
3 Коли Давид прийшов у свій дім в Єрусалимі, він взяв 10 наложниць, яких залишив доглядати за домом, і поселив їх в окремому будинку під вартою. Він і далі забезпечував їх їжею, але не мав з ними інтимних стосунків. Вони перебували під вартою до кінця своїх днів і жили як вдови, хоча їхній чоловік був живий.
4 Потім цар сказав Ама́сі: «Протягом трьох днів склич до мене всіх мешканців Юди і повертайся сюди». 5 Ама́са пішов скликати їх, але затримався і не повернувся у призначений час. 6 Тоді Давид сказав Авіша́ю: «Ше́ва, син Бі́хрі, може зробити нам більше зла, ніж Авесало́м. Візьми моїх слуг і відправляйся за ним у погоню, інакше він увійде в якесь укріплене місто і сховається там». 7 Разом з Авіша́єм вирушили люди Йоа́ва, а також керетя́ни, пелетя́ни і всі воїни. Вони вийшли з Єрусалима і погналися за Ше́вою. 8 Неподалік від великого каменя в Гіво́ні вони зустрілися з Ама́сою. Йоа́в був одягнений у військове вбрання, а збоку за поясом мав у піхвах меч. Коли він зробив крок уперед, меч випав.
9 Йоа́в запитав Ама́су: «Брате, у тебе все гаразд?» — і взяв його правою рукою за бороду, ніби хотів поцілувати. 10 Ама́су не насторожив меч у руці Йоа́ва, і той вдарив його в живіт, аж його нутрощі випали на землю. Йоа́ву не довелося бити вдруге, він вбив Ама́су одним ударом. Після цього Йоа́в зі своїм братом Авіша́єм погнався за Ше́вою, сином Бі́хрі.
11 Один з юнаків Йоа́ва стояв біля Ама́си й казав: «Хто на боці Йоа́ва і Давида, хай іде за Йоа́вом!» 12 В той час Ама́са лежав у крові посеред дороги. Коли юнак побачив, що всі люди зупиняються, проходячи повз Ама́су, то відтягнув його з дороги в поле і прикрив одягом. 13 Коли він забрав його, всі приєдналися до Йоа́ва в погоні за Ше́вою, сином Бі́хрі.
14 А Ше́ва пройшов через усі племена Ізра́їля аж до А́вель-Бет-Маа́хи. І всі біхрі́йці зібралися разом та ввійшли за ним у місто.
15 Йоа́в і його люди прийшли, взяли в облогу А́вель-Бет-Маа́ху, де був Ше́ва, і насипали облоговий вал перед містом, оскільки воно було оточене фортечним валом. Люди Йоа́ва почали робити підкоп під мур, щоб зруйнувати його. 16 Тоді одна мудра жінка крикнула з міського муру: «Послухайте! Послухайте! Скажіть Йоа́ву, нехай підійде сюди, бо я хочу з ним порозмовляти». 17 Коли він підійшов, вона запитала: «Це ти Йоа́в?» — «Я»,— відповів він. Жінка сказала: «Послухай слів своєї служниці».— «Слухаю»,— відказав Йоа́в. 18 І вона продовжила: «Колись говорили: “Нехай запитають поради в А́велі і так вирішать справу”. 19 Я говорю від імені мирних і вірних людей Ізра́їля. Ти що, хочеш знищити місто, яке немов мати в Ізра́їлі? Навіщо ти руйнуєш власність Єгови?» 20 На це Йоа́в сказав: «Я і не думав щось руйнувати або нищити. 21 У мене інша мета. Один чоловік з гористого краю Єфре́ма, на ім’я Ше́ва, син Бі́хрі, повстав проти царя Давида. Якщо видасте його, я відступлю від міста». Жінка відповіла: «Ми скинемо вам з муру його голову!»
22 Ця мудра жінка відразу пішла й поговорила з усіма людьми. Ті відрубали Ше́ві голову і скинули Йоа́ву. Тоді він засурмив у ріг, і його люди відступили від міста. Вони розійшлися по домах, а Йоа́в повернувся в Єрусалим до царя.
23 Йоа́в був начальником над усім ізра́їльським військом, Бена́я, син Єгоя́ди, — над керетя́нами і пелетя́нами, 24 Адора́м — над підневільними робітниками, Йосафа́т, син Ахілу́да, був літописцем, 25 Ші́ва — царським писарем, Садо́к та Евіата́р — священиками, 26 а яі́рівець Іра́ став начальником при Давиді.
Розділ 21
1 За днів Давида три роки підряд був голод. Коли Давид запитав про це Єгову, Єгова відповів: «На Сау́лі і на його роді лежить вина за пролиття крові, бо він винищував гівонітя́н». 2 Тоді цар покликав гівонітя́н і порозмовляв з ними. (Гівонітя́ни ж були не з нащадків Ізра́їля, а з аморея́н, які залишились. Ізраїльтяни поклялися зберегти їм життя, але Сау́л хотів винищити їх через свою ревність до мешканців Ізра́їлю та Юди.) 3 Давид запитав гівонітя́н: «Що мені зробити для вас? Як загладити провину, щоб ви поблагословили власність Єгови?» 4 Гівонітя́ни відповіли: «Ми не хочемо ні срібла, ні золота від Сау́ла та його домашніх, і не нам убивати когось в Ізра́їлі». Давид пообіцяв: «Я зроблю все, що ви скажете». 5 І вони промовили: «За чоловіка, який вбивав нас і хотів усіх нас винищити в ізра́їльському краї, 6 нехай нам видадуть сімох його синів, і ми повісимо їхні трупи перед Єговою в Гі́ві Сау́ла, обранця Єгови». Цар сказав: «Добре, я видам їх».
7 Але він змилосердився над Мефівоше́том, сином Йоната́на, сина Сау́ла, через клятву, яку Давид і Йоната́н дали перед Єговою. 8 Цар взяв Армо́ні і Мефівоше́та, двох синів Рі́цпи, дочки А́йї, яких вона народила Сау́лу, а також п’ятьох синів Мелхо́ли, дочки Сау́ла, яких вона народила Адрії́лу, сину мехо́лівця Барзілла́я, 9 і видав їх гівонітя́нам. Ті повісили їхні трупи на горі перед Єговою. Так одночасно загинули всі семеро. Вони були вбиті у перші дні жнив, на початку жнив ячменю. 10 Рі́цпа, дочка А́йї, взяла мішковину, розстелила на скелі і сиділа на ній від початку жнив аж до часу, поки з неба не полився дощ. Вдень вона не давала небесним птахам сідати на трупи, а вночі не підпускала до них польових звірів.
11 Через деякий час Давиду розповіли про те, що зробила Рі́цпа, дочка А́йї, наложниця Сау́ла. 12 Тоді Давид пішов і взяв кістки Сау́ла та його сина Йоната́на у провідників Яве́ш-Гілеа́да, які викрали їхні тіла з ринкової площі Бет-Ша́на, де філісти́мляни повісили їх у день, коли вбили Сау́ла на горі Гілбо́а. 13 Він виніс звідти кістки Сау́ла і його сина Йоната́на. Позбирали також і кістки страчених чоловіків. 14 Потім кістки Сау́ла і Йоната́на поховали в краю Веніями́на, в Це́лі, у гробниці Сау́лового батька Кі́ша. Після того як було виконано все, що наказав цар, Бог прислухався до благань про землю.
15 І знову почалася війна між філісти́млянами та Ізра́їлем. Давид і його слуги вступили з ними в бій, і Давид сильно втомився. 16 Один з нащадків рефаї́мів, Ї́шбі-Бено́в, який мав мідний спис вагою 300 ше́келів і новий меч, вже хотів убити Давида. 17 Але на допомогу Давиду прийшов Авіша́й, син Церу́ї. Він напав на філісти́млянина і вбив його. Тоді люди Давида поклялися йому, сказавши: «Ти більше не підеш з нами у бій, щоб не згас світильник Ізра́їля!»
18 Після того почалася війна з філісти́млянами в Го́ві. Тоді хушатя́нин Сіббеха́й убив Са́фа, нащадка рефаї́мів.
19 І знову почалась війна з філісти́млянами в Го́ві, і Елхана́н, син віфлеємля́нина Яаре́-Орегі́ма, вбив гатя́нина Голіа́фа, в якого держак списа був як ткацький вал.
20 Потім почалась війна в Га́ті. Там жив чоловік надзвичайно великого зросту, який мав по 6 пальців на кожній руці і нозі — усього 24 пальці. Він також був нащадком рефаї́мів. 21 Він постійно насміхався з Ізра́їля, тому Йоната́н, син Давидового брата Ші́м’ї, вбив його.
22 Ці четверо чоловіків були нащадками рефаї́мів, які жили в Га́ті. Вони загинули від рук Давида та його слуг.
Розділ 22
1 Давид звернувся до Єгови зі словами цієї пісні в день, коли Єгова визволив його з рук усіх ворогів і з рук Сау́ла. 2 Він сказав:
«Єгова — скеля моя і твердиня, він мій Визволитель.
3 Мій Бог — скеля, і в ньому знайду пристановище.
Він мій щит і спасіння, мій безпечний сховок,
він моє укриття, спаситель, від насилля рятує мене.
4 Я кличу Єгову — того, хто достойний хвали,
і він врятує мене від ворогів.
5 Хвилі смертоносні бушують довкола мене,
і негідники, наче стрімкі потоки, навели на мене жах.
6 Пута могили обвили мене,
смерть поставила на мене свої тенета.
7 У час біди я кликав Єгову,
кликав я Бога свого,
і він зі свого храму мій голос почув,
мої благання про поміч дійшли до його вух.
8 Здригнулася земля і затряслась,
основи небес затремтіли
і захитались, бо розгнівався він.
9 З його ніздрів ішов дим,
а з вуст — нищівний вогонь,
розжарене вугілля розліталось від нього.
10 Він нахилив небеса і зійшов,
під ногами в нього були темні хмари.
11 На херувима він сів і прилетів,
з’явився на крилах духа.
12 Його сховком стала пітьма,
темні води і густі хмари.
13 З осяйного неба перед ним посипалось розжарене вугілля.
14 Тоді голос Єгови загримів із небес,
озвався Всевишній.
15 Він пустив стріли і розпорошив ворогів,
метнув блискавки і ви́кликав серед них замішання.
16 Від докору Єгови, від потужного подиху його ніздрів
оголилося дно морське
і відкрились основи землі.
17 Простягнув він руку свою з висоти
і мене підхопив, з глибоких вод мене витягнув.
18 Він врятував мене від могутнього ворога,
від моїх ненависників, які були сильніші за мене.
19 Вони напали на мене в день мого нещастя,
але Єгова був мені опорою.
20 Він привів мене у безпечне місце,
врятував, тому що вподобав мене.
21 Єгова винагороджує мене за праведність,
дає нагороду за невинність мою.
22 Адже я тримаюсь доріг Єгови,
Бога свого я не покидаю — такого зла не чиню.
23 Усі його присуди переді мною,
і я не відхилюся від його постанов.
24 Я буду перед ним бездоганним
і остерігатимусь провини.
25 Нехай Єгова винагородить мене за праведність,
за те, що я невинний перед ним.
26 З відданим ти поводишся віддано,
з людиною бездоганною — бездоганно.
27 Тому, хто зберігає чистоту, ти виявляєш свою чистоту,
а підступному показуєш, що тебе не перехитрувати.
28 Смиренних людей ти рятуєш,
а пихатих зневажаєш поглядом своїм.
29 Єгово, ти — мій світильник,
Єгова освітлює мені темряву.
30 З твоєю допомогою я виступлю проти банди грабіжників,
завдяки Божій силі переберусь через мур.
31 Дорога правдивого Бога досконала,
слово Єгови чисте,
він щит для всіх, хто сховку в нього шукає.
32 Хто ж є Богом, крім Єгови?
Хто є скелею, крім нашого Бога?
33 Правдивий Бог — моя надійна фортеця.
Він вирівнює дорогу мою.
34 Він робить ноги мої швидкими, як в оленя,
і допомагає встояти на висотах.
35 Він вчить мене воювати,
і руки мої можуть напнути мідного лука.
36 Ти даєш мені щит спасіння.
Твоє смирення звеличує мене.
37 Ти робиш дорогу мою широкою, щоб я мав де ступати,
і не послизнуться ноги мої.
38 Я буду гнатися за своїми ворогами і їх знищу,
не повернуся, доки вони не будуть вигублені.
39 Вигублю і розіб’ю їх, і вони вже не встануть,
попадають мені під ноги.
40 Ти даси мені силу для бою,
повалиш переді мною тих, хто повстає проти мене.
41 Ворогів моїх ти змусиш утікати,
і я погублю своїх ненависників.
42 Вони кличуть на допомогу, але їх ніхто не рятує,
кличуть Єгову, але він не відповідає.
43 Зітру їх на порох земний,
розітру і розтопчу, як вуличне болото.
44 Ти захистиш мене від уїдливих дорікань моїх людей,
збережеш, щоб поставити над народами.
Народ, якого я не знав, буде служити мені,
45 прийдуть до мене чужинці з поклонами.
Те, що вони почують про мене, спонукає їх підкоритися мені.
46 Вони втратять відвагу
і тремтячи повиходять з укріплень своїх.
47 Єгова — живий Бог! Нехай лине хвала моїй Скелі
і хай звеличиться Бог, Скеля мого спасіння!
48 Правдивий Бог мститься за мене,
народи мені підкоряє
49 і визволяє від ворогів.
Ти підносиш мене над тими, хто нападає на мене,
і спасаєш від людини жорстокої.
50 Тому, Єгово, я буду дякувати тобі серед народів
і піснею буду вихваляти твоє ім’я.
51 Бог чинить величні діла, рятуючи свого царя.
Він повіки виявлятиме віддану любов своєму помазанцю,
Давиду і його потомству».
Розділ 23
1 Це останні слова Давида:
«Слова Давида, Єссе́євого сина,
який був поставлений високо
і якого помазав Бог Якова,
слова приємного співця пісень Ізра́їля.
2 Через мене говорив дух Єгови,
його слово було на моєму язиці.
3 Ізра́їлів Бог сказав мені,
Скеля Ізра́їля промовила:
“Якщо правитель людей праведний,
якщо він має страх перед Богом,
4 то його правління — мов промені ранкового сонця,
що світить у безхмарному небі,
мов сонячне світло після дощу,
від якого з землі проростає трава”.
5 Хіба не такий мій дім перед Богом?
Адже Він уклав зі мною вічну угоду,
в усьому впорядковану і надійну,—
в ній уся моя радість і моє цілковите спасіння.
Саме тому Бог подбає, щоб мій дім процвітав.
6 А всі нікчемні люди відкинені, наче терня,
яке не можна взяти руками
7 і якого ніхто не торкається,
хіба що залізним знаряддям або держаком списа.
Його на місці спалюють дотла».
8 Ось імена сильних воїнів Давида: тахкемо́нівець Йоше́в-Башшеве́т, серед трьох він був головним. В одній битві він підняв спис і вбив 800 чоловік. 9 Наступний — Елеаза́р, син До́до, сина Ахо́хі. Він був серед трьох сильних воїнів Давида, коли вони насміялися з філісти́млян. Тоді філісти́мляни зібралися на бій, і, коли ізраїльтяни відступили, 10 Елеаза́р залишився й убивав філісти́млян, поки в нього не втомилася і не заніміла рука, якою він стискав меч. Того дня Єгова дав велику перемогу. І народ повернувся на поле бою до Елеаза́ра, щоб пограбувати вбитих.
11 Наступний — Ша́мма, син гара́рівця А́ге. Філісти́мляни зібралися в Ле́хі, де було поле, засіяне сочевицею, і люди повтікали від них. 12 Але Ша́мма став посеред поля і оборонив його, розбивши філісти́млян. Єгова дав тоді велику перемогу.
13 Троє з 30 головних воїнів прийшли в час жнив до Адулла́мської печери, де був Давид. Тим часом загін філісти́млян стояв табором у долині Рефаї́мів. 14 Коли Давид перебував у твердині, філісти́мський сторожовий загін стояв у Віфлеємі. 15 Захотівши пити, Давид сказав: «О, якби мені зараз води з віфлеємського водозбору, що біля міської брами!» 16 Тоді троє сильних воїнів пробралися в табір філісти́млян, зачерпнули води з віфлеємського водозбору і принесли Давиду. Але він відмовився пити цю воду і вилив її на землю перед лицем Єгови. 17 Він сказав: «Єгово, як я можу таке зробити?! Хіба я можу пити кров чоловіків, які ризикували своїм життям, коли ходили по воду?» — і відмовився пити. Ось що зробили ці троє сильних воїнів.
18 Авіша́й, брат Йоа́ва, син Церу́ї, був головним серед інших трьох сильних воїнів. Він підняв спис і вбив 300 чоловік. Авіша́й прославився, як перші троє воїнів. 19 У своїй трійці він був найвизначнішим і став її провідником, однак становища перших трьох не досягнув.
20 Бена́я, син Єгоя́ди, був хоробрим чоловіком, який здійснив багато подвигів у Кавцеї́лі. Він убив двох синів моавітя́нина Арії́ла, а також спустився в яму для води у день, коли падав сніг, і вбив лева. 21 Крім того, він убив величезного єгиптянина. Хоча єгиптянин мав спис, Бена́я пішов на нього з палицею, вирвав йому з руки спис і ним же вбив його. 22 Усе це зробив Бена́я, син Єгоя́ди. Він прославився, як перші троє сильних воїнів. 23 Хоча він був визначнішим, ніж тридцятка сильних воїнів, але не досягнув такого становища, як перші троє. Давид поставив його над своєю охороною.
24 Асаї́л, брат Йоа́ва, належав до тридцятки. Ось дехто з сильних воїнів: Елхана́н, син віфлеємля́нина До́до, 25 хародя́нин Ша́мма, хародя́нин Елі́ка, 26 палетя́нин Хеле́ц, Іра́, син текоя́нина Ікке́ша, 27 анатотя́нин Авіезе́р, хушатя́нин Мевунна́й, 28 ахо́хівець Цалмо́н, нетофатя́нин Магара́й, 29 Хеле́в, син нетофатя́нина Баа́ни, Ітта́й, син Ріва́я з Гі́ви, що належить веніями́нівцям, 30 піратоня́нин Бена́я, Гідда́й з долин біля Гаа́шу, 31 арватя́нин Аві́-Алво́н, бахури́мівець Азмаве́т, 32 шаалвонітя́нин Еліа́хба, сини Яше́на, Йоната́н, 33 гара́рівець Ша́мма, Ахіа́м, син гара́рівця Шара́ра, 34 Еліфеле́т, син Ахасба́я, сина маахатя́нина, Еліа́м, син гілоня́нина Ахітофе́ла, 35 кармеля́нин Хецро́, аравітя́нин Паара́й, 36 Їга́л, син Ната́на з Цо́ви, га́дівець Ба́ні, 37 аммонітя́нин Целе́к, бееротя́нин Нахара́й, який був зброєношею Йоа́ва, сина Церу́ї, 38 їтря́нин Іра́, їтря́нин Гаре́в 39 і хетя́нин Урі́я — всього 37.
Розділ 24
1 Єгова знову дуже розгнівався на ізраїльтян, коли дехто підбурив Давида проти них, сказавши: «Іди перелічи Ізра́їль та Юду». 2 Тож цар промовив до Йоа́ва, свого воєначальника: «Прошу, пройди по всіх племенах Ізра́їля від Да́на до Бее́р-Ше́ви і зроби перепис народу. Я хочу знати, скільки є людей». 3 У відповідь Йоа́в сказав: «Нехай твій Бог Єгова зробить цей народ у сто разів численнішим і хай мій пан цар побачить це на власні очі. Але навіщо мій пан надумав таке робити?»
4 Однак цар наполіг на своєму, не послухавши Йоа́ва і воєначальників. Тож вони вийшли від царя і пішли переписувати ізра́їльський народ. 5 Вони перейшли Йордан і отаборилися біля Арое́ра, на південь від міста, що стоїть посеред долини, а потім подалися до краю га́дівців, у Язе́р. 6 Після того вони пішли в Гілеа́д і в землю Тахті́м-Хо́дші, тоді — в Дан-Яа́н, а звідти — в обхід до Сидо́на. 7 Далі вони пішли у фортецю Тира, у всі міста хіввея́н та ханаа́нців і зрештою дісталися до Бее́р-Ше́ви, що в Неге́ві, у землі Юди. 8 Так за 9 місяців і 20 днів вони обійшли весь край і повернулися до Єрусалима. 9 Йоа́в повідомив царю, скільки людей пройшло перепис: в Ізра́їлі було 800000 воїнів, озброєних мечами, а в Юді — 500000.
10 Після того як Давид перелічив народ, серце стало докоряти йому. Тоді він сказав Єгові: «Я зробив великий гріх. Єгово, будь ласка, прости провину твого слуги, бо я повівся дуже нерозумно». 11 І, коли Давид встав зранку, Єгова наказав пророкові Га́ду, Давидовому провидцю: 12 «Піди до Давида і скажи: “Так говорить Єгова: «Ось перед тобою три кари. Вибери, яку з них я маю послати на тебе»”». 13 Тож Гад прийшов до Давида і сказав: «Вибирай: або у твоєму краю сім років буде голод, або три місяці ти втікатимеш від своїх ворогів, а вони будуть тебе переслідувати, або ж твій край три дні потерпатиме від пошесті. А тепер добре подумай, що я маю відповісти тому, хто мене послав». 14 І Давид сказав Га́ду: «Як же мені тяжко! Але ліпше попасти в руки Єгови, бо він милосердний, ніж попасти в руки людини».
15 Тоді Єгова навів на Ізра́їль пошесть, яка вражала людей від ранку до призначеного часу. І в краю від Да́на аж до Бее́р-Ше́ви загинуло 70000 людей. 16 Коли ж ангел простяг руку, щоб знищити Єрусалим, Єгова пожалкував, що навів це лихо, і сказав ангелу, який нищив народ: «Досить! Опусти руку!» В той час ангел Єгови був біля току євусея́нина Ара́вни.
17 Побачивши ангела, який винищував народ, Давид сказав Єгові: «Це я згрішив, я вчинив зло. У чому ж винні ці вівці? Прошу, покарай лише мене і мій рід».
18 Пізніше цього ж дня Гад прийшов до Давида і сказав: «Піди постав жертовник для Єгови на току євусея́нина Ара́вни». 19 І Давид пішов, як Єгова наказав йому через Га́да. 20 Ара́вна ж, побачивши, що до нього йде цар зі своїми слугами, відразу вийшов йому назустріч і низько вклонився. 21 Він запитав: «Чому мій пан цар прийшов до свого слуги?» Давид сказав: «Я хочу купити в тебе тік і побудувати на ньому жертовник для Єгови. Тоді кара, від якої страждає народ, припиниться». 22 Однак Ара́вна відповів: «Пане мій, ца́рю, бери його собі й принось у жертву те, що тобі до вподоби. Візьми моїх биків для цілопалення, а на дрова — молотильну дошку, плуг і ярмо. 23 Усе це Ара́вна віддає тобі, царю». Потім він додав: «Нехай твій Бог Єгова виявить тобі ласку».
24 Проте цар сказав Ара́вні: «Ні, я куплю його в тебе, бо не хочу складати моєму Богу Єгові цілопалення, яке мені нічого не коштувало». Тож Давид купив тік і биків за 50 срібних ше́келів. 25 Він побудував там жертовник для Єгови і приніс цілопалення та мирні жертви. Тоді Єгова відповів на благання про землю, і кара в ізра́їльському краї зупинилась.
