ЛИСТ ДО ТИТА
КОРОТКИЙ ЗМІСТ
Розділ 1
	Привітання (Вірші 1–4)
	Тит має призначати старійшин на Криті (Вірші 5–9)
	Докоряй бунтівливим людям (Вірші 10–16)
Розділ 2
	Розсудливе вчення для молодих і старших (Вірші 1–15)
		Треба відкидати безбожність (Вірш 12)
		Ревність до добрих діл (Вірш 14)
Розділ 3
	Належне підкорення (Вірші 1–3)
	Треба бути підготовленим для добрих справ (Вірші 4–8)
	Уникай безглуздих дискусій і сектантства (Вірші 9–11)
	Особисті настанови і вітання (Вірші 12–15)
Кінець короткого змісту
Розділ 1
1 Павло, Божий раб, який став апостолом Ісуса Христа і має таку ж віру, як Божі обранці, а також точне знання правди, що узгоджується з відданістю Богу. 2 В основі цього лежить надія на вічне життя, давно обіцяне Богом, який не може говорити неправду. 3 Коли надійшов призначений час, він виявив своє слово через доручене мені проповідування. Це сталося за наказом нашого Спасителя, Бога. 4 Пишу Ти́тові, щирій дитині, з якою ми поділяємо одну віру.
Нехай з тобою буде незаслужена доброта й мир від Бога, нашого Батька, і від Христа Ісуса, нашого Спасителя.
5 Я залишив тебе на Криті, щоб ти виправив недоліки і, подорожуючи з міста до міста, призначав старійшин, як я тебе вчив. 6 Призначати можна тих, хто бездоганний, чоловік однієї дружини, у кого віруючі діти, які не були звинувачені в розгулі чи бунтарстві. 7 Бо наглядач, як Божий управитель, має бути бездоганним, не свавільним, не дратівливим, він не повинен бути п’яницею чи вдаватися до насилля, не може бути жадібним до нечесної наживи, 8 натомість він має бути гостинним, любити великодушність, бути розсудливим, праведним, відданим і виявляти самовладання. 9 Що ж до мистецтва навчати, то він повинен міцно триматися правдивого слова, щоб міг і підбадьорювати здоровим вченням, і докоряти тим, хто суперечить цьому вченню.
10 Бо є чимало бунтівливих людей, базік і обманщиків. Це зокрема ті, хто тримається обрі́зання. 11 Таким треба закривати уста, оскільки вони заради нечесної наживи руйнують цілі сім’ї, навчаючи того, чого не повинні. 12 І один з них, їхній же пророк, сказав: «Критяни — закоренілі брехуни, небезпечні звірі, ледачі ненажери».
13 Це свідчення правдиве. Тому й далі докоряй їм суворо, щоб вони були здорові у вірі, 14 не звертали уваги на юдейські байки і заповіді тих, хто відвертається від правди. 15 Для чистих людей усе чисте, а для опоганених і безвірних ніщо не чисте, адже і розум, і сумління таких людей опоганені. 16 Вони привселюдно звіщають, що знають Бога, але своїми вчинками зрікаються його, бо є гидкими, неслухняними та непридатними для жодного доброго діла.
Розділ 2
1 Ти ж і далі говори те, що узгоджується зі здоровим вченням. 2 Нехай чоловіки похилого віку будуть поміркованими у звичках, серйозними, розсудливими, здоровими у вірі, любові й витривалості. 3 Так само і жінки похилого віку нехай поводяться побожно, не зводять наклепів, не будуть поневолені надмірною кількістю вина, а навчають добра; 4 хай радять молодим жінкам любити своїх чоловіків, любити своїх дітей, 5 бути розсудливими, чистими, працьовитими господинями, виявляти великодушність і підкорятися своїм чоловікам, аби ніхто не говорив про Боже слово зневажливо.
6 Також заохочуй молодих чоловіків бути розсудливими 7 і сам подавай у всьому приклад добрих діл. З усією серйозністю навчай того, що чисте, 8 використовуючи здорову мову, за яку ніхто не критикуватиме, щоб противники були засоромлені, не маючи підстав говорити на нас щось погане. 9 Нехай раби в усьому підкоряються своїм власникам і намагаються догоджати їм, нехай їм не перечать, 10 не крадуть у них, а будуть гідними цілковитої довіри, щоб у всьому прикрашати вчення нашого Спасителя, Бога.
11 Бо виявилась Божа незаслужена доброта, яка несе спасіння усіляким людям. 12 Вона вчить нас відкидати безбожність та світські прагнення, у теперішньому світі жити розсудливо, в праведності та відданості Богові, 13 чекаючи сповнення щасливої надії і славного виявлення великого Бога, а також нашого Спасителя, Ісуса Христа, 14 який віддав себе за нас, щоб звільнити нас від усілякого беззаконня і щоб очистити для себе — як свою особливу власність — народ, ревний до добрих діл.
15 Продовжуй говорити про це та настійно заохочувати і докоряти, маючи повну владу. Хай ніхто не дивиться на тебе звисока.
Розділ 3
1 І далі нагадуй, щоб вони підкорялися й були слухняні урядам і тим, хто має владу, щоб були готовими до кожного доброго діла, 2 ні про кого не говорили зневажливо, щоб не були сварливими, а натомість були поміркованими, сповна виявляючи лагідність до всіх людей. 3 Бо і ми колись були нерозумними, неслухняними, зведеними на хибний шлях, рабами різних прагнень і задоволень, жили у злі та заздрості, були гидкими й ненавиділи одне одного.
4 Проте коли наш Спаситель, Бог, виявив доброту і любов до людей 5 (не за праведні вчинки, які ми робили, а згідно зі своїм милосердям), він врятував нас через обмивання, завдяки якому ми ожили, і через оновлення святим духом. 6 Цей дух він рясно злив на нас через Ісуса Христа, нашого Спасителя, 7 щоб ми, будучи визнані праведними завдяки його незаслуженій доброті, стали спадкоємцями відповідно до надії на вічне життя.
8 Слова ці гідні довір’я, і я хочу, щоб ти постійно наголошував на всьому цьому, аби ті, хто повірив Богові, зосереджували свій розум на виконанні добрих справ. Усе це добре і корисне для людей.
9 Проте тримайся подалі від безглуздих дискусій, дослідження родоводів, суперечок і сварок про Закон, бо вони некорисні та марні. 10 А людини, яка поширює сектантство, після того як ти наставиш її перший і другий раз, уникай, 11 знаючи, що вона збочила зі шляху та грішить; вона сама себе засудила.
12 Коли пришлю до тебе Арте́му або Ти́хика, зроби все можливе, щоб прийти до мене в Ні́кополь, бо я вирішив там перезимувати. 13 Добре споряди в дорогу Зе́ну, обізнаного в Законі, та Аполло́са, щоб їм нічого не бракувало. 14 Нехай і наші вчаться виконувати добрі справи і допомагати, коли виникає крайня потреба, щоб їхнє служіння не було безрезультатним.
15 Усі, хто зі мною, шлють тобі вітання. Передай і мої вітання тим, хто любить нас і перебуває у вірі.
Нехай з усіма вами буде незаслужена доброта.
