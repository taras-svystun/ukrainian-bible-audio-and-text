КНИГА ІСУСА НАВИНА
КОРОТКИЙ ЗМІСТ
Розділ 1
	Єгова підбадьорює Ісуса Навина (вірші 1–9)
		Читай Закон упівголоса (вірш 8)
	Підготовка до переходу Йордану (вірші 10–18)
Розділ 2
	Ісус Навин посилає в Єрихон двох розвідників (вірші 1–3)
	Рахав ховає розвідників (вірші 4–7)
	Рахав отримує обіцянку (вірші 8–21а)
		Багряна мотузка — знак (вірш 18)
	Розвідники повертаються до Ісуса Навина (вірші 21б–24)
Розділ 3
	Ізраїль переходить Йордан (вірші 1–17)
Розділ 4
	Камені як нагадування (вірші 1–24)
Розділ 5
	Обрізання в Гілгалі (вірші 1–9)
	Святкування Пасхи; манна вже не з’являється (вірші 10–12)
	Князь війська Єгови (вірші 13–15)
Розділ 6
	Мури Єрихона падають (вірші 1–21)
	Рахав і її сім’ю врятовано (вірші 22–27)
Розділ 7
	Ізраїль зазнає́ поразки в Аї (вірші 1–5)
	Молитва Ісуса Навина (вірші 6–9)
	До поразки призвів гріх (вірші 10–15)
	Ахана викрито й каменовано (вірші 16–26)
Розділ 8
	Ісус Навин робить засідку біля Ая (вірші 1–13)
	Ай захоплено (вірші 14–29)
	Біля гори Евал читають Закон (вірші 30–35)
Розділ 9
	Гівонітяни просять про мир (вірші 1–15)
	Хитрість гівонітян викрито (вірші 16–21)
	Гівонітяни будуть рубати дрова і носити воду (вірші 22–27)
Розділ 10
	Ізраїльтяни захищають Гівон (вірші 1–7)
	Єгова воює за Ізраїль (вірші 8–15)
		Втікаючи, вороги гинуть від граду (вірш 11)
		Сонце зупиняється (вірші 12–14)
	П’ятьох царів убито (вірші 16–28)
	Захоплено міста на півдні (вірші 29–43)
Розділ 11
	Захоплено міста на півночі (вірші 1–15)
	Перемоги Ісуса Навина (вірші 16–23)
Розділ 12
	Царі, переможені на сході від Йордану (вірші 1–6)
	Царі, переможені на заході від Йордану (вірші 7–24)
Розділ 13
	Земля, якою ще треба заволодіти (вірші 1–7)
	Розподіл землі на сході від Йордану (вірші 8–14)
	Спадщина Рувима (вірші 15–23)
	Спадщина Гада (вірші 24–28)
	Спадщина Манасії на сході (вірші 29–32)
	Спадщина левітів — Єгова (вірш 33)
Розділ 14
	Розподіл землі на заході від Йордану (вірші 1–5)
	Калев успадковує Хеврон (вірші 6–15)
Розділ 15
	Спадщина Юди (вірші 1–12)
	Дочка Калева отримує землю (вірші 13–19)
	Міста Юди (вірші 20–63)
Розділ 16
	Спадщина нащадків Йосипа (вірші 1–4)
	Спадщина Єфрема (вірші 5–10)
Розділ 17
	Спадщина Манасії на заході (вірші 1–13)
	Додатковий наділ для нащадків Йосипа (вірші 14–18)
Розділ 18
	Решту землі розподілено в Шіло (вірші 1–10)
	Спадщина Веніямина (вірші 11–28)
Розділ 19
	Спадщина Симеона (вірші 1–9)
	Спадщина Завулона (вірші 10–16)
	Спадщина Іссахара (вірші 17–23)
	Спадщина Асира (вірші 24–31)
	Спадщина Нефталима (вірші 32–39)
	Спадщина Дана (вірші 40–48)
	Спадщина Ісуса Навина (вірші 49–51)
Розділ 20
	Міста-сховища (вірші 1–9)
Розділ 21
	Міста левітів (вірші 1–42)
		Для Ааронових нащадків (вірші 9–19)
		Для решти кегатівців (вірші 20–26)
		Для гершонівців (вірші 27–33)
		Для мерарівців (вірші 34–40)
	Обіцянки Єгови сповнилися (вірші 43–45)
Розділ 22
	Східні племена повертаються додому (вірші 1–8)
	Біля Йордану збудовано жертовник (вірші 9–12)
	Пояснено значення жертовника (вірші 13–29)
	Конфлікт залагоджено (вірші 30–34)
Розділ 23
	Ісус Навин прощається з провідниками Ізраїля (вірші 1–16)
		Жодне слово Єгови не було порожнім (вірш 14)
Розділ 24
	Ісус Навин згадує історію Ізраїля (вірші 1–13)
	Заохочення служити Єгові (вірші 14–24)
		«А я та мій дім будемо служити Єгові» (вірш 15)
	Угода Ісуса Навина з Ізраїлем (вірші 25–28)
	Смерть і поховання Ісуса Навина (вірші 29–31)
	Кості Йосипа поховано в Сихемі (вірш 32)
	Смерть і поховання Елеазара (вірш 33)
Кінець короткого змісту
Розділ 1
1 Коли Мойсей, слуга Єгови, помер, Єгова сказав до Ісуса, Нави́нового сина, який був Мойсеєвим помічником: 2 «Мій слуга Мойсей помер. Тепер ти і весь ізра́їльський народ перейдіть Йордан і ввійдіть у край, який я вам даю. 3 Я дам вам усі землі, на які ступить ваша нога, як і обіцяв Мойсею. 4 Ваш край простягатиметься від пустелі аж до Ліва́ну і до великої ріки Євфрат — через всю землю хетя́н — та до Великого моря на заході. 5 Ніхто не зможе протистояти тобі по всі дні твого життя. Як був я з Мойсеєм, так буду і з тобою. Я ніколи тебе не полишу й не покину. 6 Будь мужній і сильний, бо ти допоможеш цим людям успадкувати землю, яку я поклявся дати їхнім прабатькам.
7 Тільки будь мужній і дуже сильний, старанно дотримуйся всього Закону, який передав тобі мій слуга Мойсей. Не відступай від нього ні праворуч, ні ліворуч, тоді в усьому будеш поводитись мудро. 8 Нехай ця книга Закону завжди буде в тебе на устах; читай її упівголоса вдень і вночі, щоб старанно дотримуватися всього, що записано в ній, бо тоді матимеш успіх і будеш поводитись мудро. 9 Тож знову наказую тобі: будь мужній і сильний. Не бійся і не лякайся, адже Єгова, твій Бог, буде з тобою всюди, куди ти підеш».
10 Тоді Ісус Нави́н звелів начальникам народу: 11 «Пройдіть через табір і дайте людям такий наказ: “Запасіться харчами, бо через три дні ви перейдете Йордан, щоб заволодіти землею, яку Єгова, ваш Бог, дає вам у власність”».
12 А руви́мівцям, га́дівцям і половині племені Манасі́ї Ісус Нави́н сказав: 13 «Пам’ятайте, що́ наказав вам Мойсей, слуга Єгови: “Ваш Бог Єгова дає вам мир. Він дає вам цей край. 14 Дружини ваші й діти та ваша худоба залишаться по цей бік Йордану в землі, яку вам виділив Мойсей, а всі ви, сильні воїни, підете в бойовому порядку попереду своїх братів. Ви будете допомагати їм, 15 поки Єгова не дасть миру вашим братам, як і вам, і вони також заволодіють землею, яку дає їм ваш Бог Єгова. Лише тоді ви повернетесь і заволодієте краєм, який Мойсей, слуга Єгови, призначив вам на східному боці Йордану”».
16 На це вони відповіли Ісусу Нави́ну: «Ми зробимо все, що ти наказав, і підемо всюди, куди ти пошлеш нас. 17 Як ми слухались у всьому Мойсея, так будемо слухатись тебе, тільки нехай твій Бог Єгова буде з тобою, як він був з Мойсеєм. 18 Кожен, хто збунтується проти твого наказу і не послухається тебе, хоч би що ти звелів, буде покараний смертю. А ти будь мужній і сильний».
Розділ 2
1 Після цього Ісус, Нави́нів син, таємно послав з Шитті́му двох розвідників. Він сказав їм: «Йдіть огляньте цей край, особливо Єрихон». Тож вони вирушили в дорогу, а коли дісталися Єрихона, зупинились у домі повії, на ім’я Раха́в. 2 Єрихонському цареві донесли: «Цієї ночі сюди прийшли якісь ізра́їльські чоловіки, щоб розвідати наш край». 3 Тоді єрихонський цар передав Раха́в такі слова: «Видай чоловіків, які зупинились у твоєму домі, бо вони прийшли розвідати весь край».
4 Проте жінка сховала двох розвідників, а посланцям сказала: «Так, ті люди приходили до мене, але я не знала, звідки вони. 5 Коли стемніло й мала замикатися міська брама, вони пішли собі, та я не знаю куди. Якщо ви поспішите, то наздоженете їх». 6 (Насправді ж вона вивела розвідників на дах і сховала під стеблами льону, який був там розстелений.) 7 Тож царські посланці кинулися навздогін за тими чоловіками до йорданських бродів, і браму за ними відразу ж замкнули.
8 А Раха́в, перш ніж розвідники полягали спати, піднялася до них на дах 9 і сказала: «Я точно знаю, що Єгова дасть вам цей край. Нас огорнув страх перед вами, і всі мешканці краю тремтять, 10 бо ми чули, що Єгова висушив перед вами води Червоного моря, коли ви йшли з Єгипту. Знаємо також про те, як ви вщент розбили Сиго́на й О́га, двох аморе́йських царів по той бік Йордану. 11 Коли ми довідались про це, нас охопив страх, і ніхто не має сміливості протистояти вам, бо ми побачили, що ваш Бог Єгова — єдиний Бог високо в небі і тут на землі. 12 А тепер, прошу вас, присягніть Єговою: за те, що я виявила вам віддану любов, ви теж виявите віддану любов домашнім мого батька. Дайте мені щось на знак того, що дотримаєте слова 13 і збережете при житті мого батька і матір, моїх братів і сестер, а також усіх їхніх домашніх і врятуєте нас від смерті!»
14 Чоловіки ж відказали: «Ми віддамо своє життя за ваше! Якщо ви не видасте нас, то ми виявимо вам віддану любов та вірність, коли Єгова дасть нам цей край». 15 Після того Раха́в спустила їх з вікна по мотузці, бо її дім був у міському мурі, на самому верху. 16 Вона сказала їм: «Утікайте в гори і переховуйтеся там три дні, щоб переслідувачі не знайшли вас. А коли вони повернуться, ви підете своєю дорогою».
17 Чоловіки промовили: «Ми будемо вільні від клятви, яку ти взяла з нас, 18 якщо не зробиш так, як ми скажемо. Коли ми увійдемо в цей край, прив’яжи оцю багряну мотузку до вікна, через яке ти нас спустила. Також збери у своєму домі батька, матір, братів та всіх домашніх твого батька. 19 Якщо хтось вийде за поріг твого дому, то кров його буде на його голові, ми ж будемо невинні. А якщо хтось заподіє шкоду тим, хто з тобою в домі, то їхня кров буде на нашій голові. 20 Але якщо ти нас видаси, ми будемо вільні від клятви, яку ти взяла з нас». 21 Вона відповіла: «Нехай буде, як ви сказали».
Тоді Раха́в відправила розвідників, і вони пішли своєю дорогою. Згодом вона прив’язала до вікна багряну мотузку. 22 Розвідники подались у гори й переховувалися там три дні, поки не повернулись їхні переслідувачі. Вони шукали їх на всіх дорогах, та не знайшли. 23 А ті двоє чоловіків спустилися з гір і, перейшовши річку, прибули до Ісуса Нави́на та розповіли йому про все, що з ними трапилось. 24 Вони сказали Ісусу Нави́ну: «Єгова віддав нам весь той край, і всі його мешканці тремтять перед нами».
Розділ 3
1 Рано-вранці Ісус Нави́н та всі ізраїльтяни повставали і вирушили з Шитті́му до Йордану. Прибувши до річки, вони не перейшли її, а заночували там.
2 Коли минуло три дні, начальники народу пройшли через табір 3 і наказали людям: «Як тільки побачите, що священики-левіти несуть ковчег угоди вашого Бога Єгови, то відразу рушайте за ним, 4 щоб знати, куди вам іти, бо ви ще не ходили тією дорогою. Тільки не наближайтесь до ковчега — тримайтеся від нього на віддалі приблизно 2000 ліктів».
5 А Ісус Нави́н сказав народу: «Освятіться, бо завтра Єгова здійснить серед вас щось дивовижне».
6 І звернувся Ісус Нави́н до священиків: «Візьміть ковчег угоди та йдіть попереду народу». Тож вони взяли ковчег і пішли попереду народу.
7 Тоді Єгова промовив до Ісуса Нави́на: «Віднині я буду звеличувати тебе в очах усього Ізра́їля, щоб народ побачив, що я з тобою, так само як був з Мойсеєм. 8 Накажи священикам, котрі несуть ковчег угоди: “Коли ввійдете у во́ди Йордану, то зупиніться”».
9 Тож Ісус Нави́н сказав ізраїльтянам: «Підійдіть і послухайте, що говорить ваш Бог Єгова,— 10 а після того додав: — Тепер ви побачите, що живий Бог серед вас і що він неодмінно прожене перед вами ханаа́нців, хетя́н, хіввея́н, періззея́н, гіргашея́н, аморея́н і євусея́н. 11 Ось попереду вас нестимуть до Йордану ковчег угоди Господа всієї землі. 12 Виберіть з-поміж племен Ізра́їля 12 чоловіків, по одному з кожного племені. 13 Як тільки ноги священиків, які нестимуть ковчег Єгови, Господа всієї землі, торкнуться вод Йордану, то во́ди, що течуть зверху, зупиняться і стануть наче вал».
14 Отже, коли народ вийшов зі своїх наметів, щоб перейти Йордан, священики з ковчегом угоди пішли попереду народу. 15 Як тільки священики з ковчегом підійшли до Йордану і ступили в його во́ди (а він в усі дні жнив виходить з берегів), 16 то во́ди, які текли зверху, зупинилися і стали наче вал аж коло міста Ада́м, що поблизу Царета́ну. А во́ди, які текли в море Ара́ви, у Солоне море, повністю спали, і народ перейшов річку навпроти Єрихона. 17 Поки священики з ковчегом угоди Єгови непорушно стояли посеред Йордану на сухому дні, весь Ізра́їль переходив Йордан по сухому, доки не пройшов цілий народ.
Розділ 4
1 Коли весь народ перейшов Йордан, Єгова промовив до Ісуса Нави́на: 2 «Вибери з-поміж народу 12 чоловіків, по одному з кожного племені, 3 і накажи їм: “Підіть на середину Йордану, де стоять священики, візьміть звідти 12 каменів і віднесіть туди, де заночуєте”».
4 Тож Ісус Нави́н покликав 12 чоловіків, яких призначив з-поміж ізраїльтян, по одному з кожного племені, 5 і сказав їм: «Підіть на середину Йордану повз ковчег Єгови, вашого Бога, і нехай кожен візьме собі на плече по каменю, за числом ізра́їльських племен. 6 Ці камені будуть нагадувати вам про те, що зробив Бог. І, якщо ваші діти колись запитають: “Що то за камені?” — 7 ви поясните їм: “Ці камені служать для ізраїльтян вічним нагадуванням про те, що води Йордану зупинилися, коли через нього переносили ковчег угоди Єгови”».
8 Ізраїльтяни зробили все так, як звелів Ісус Нави́н. Вони взяли з середини Йордану 12 каменів, за числом ізра́їльських племен, як Єгова сказав Ісусу Нави́ну, і поклали їх там, де мали заночувати.
9 А Ісус Нави́н взяв 12 інших каменів і поклав посеред Йордану — там, де стояли священики з ковчегом угоди. Це каміння лежить там досі.
10 Отож священики з ковчегом стояли посеред Йордану, доки не було зроблено все, що Єгова наказав людям через Ісуса Нави́на,— все, що звелів Ісусу Мойсей. А народ тим часом у поспіху переходив річку. 11 Коли всі закінчили перехід, то на очах всього народу перейшли і священики з ковчегом Єгови. 12 Руви́мівці, га́дівці і половина племені Манасі́ї перейшли в бойовому порядку попереду ізраїльтян, як і наказував їм Мойсей. 13 Коло 40000 озброєних чоловіків пройшло перед Єговою, щоб воювати на пустельних рівнинах Єрихона.
14 Того дня Єгова звеличив Ісуса Нави́на в очах усіх ізраїльтян, і відтоді по всі дні його життя вони глибоко поважали його, як поважали Мойсея.
15 І сказав Єгова Ісусу Нави́ну: 16 «Накажи священикам, що тримають ковчег Свідчення, вийти з Йордану». 17 Тож Ісус звелів священикам: «Вийдіть з Йордану!» 18 Коли ж священики з ковчегом угоди Єгови вийшли і ступили на берег, во́ди Йордану почали текти так, як раніше, і знову вийшли з берегів.
19 Народ перейшов Йордан 10-го дня першого місяця і отаборився в Гілга́лі, на східному кордоні Єрихона.
20 А 12 каменів, які взяли з Йордану, Ісус Нави́н поклав у Гілга́лі. 21 Він сказав ізраїльтянам: «Якщо в майбутньому ваші діти запитають вас, своїх батьків: “Що то за камені?” — 22 ви поясните їм: “Ізраїльтяни перейшли Йордан по сухому дну, 23 коли ваш Бог Єгова висушив перед ними во́ди річки, щоб народ міг перейти її. Так само зробив ваш Бог Єгова з Червоним морем, коли висушив його во́ди, щоб ізраїльтяни могли перейти по дну. 24 Він зробив це для того, щоб усі народи землі побачили, наскільки могутня рука Єгови, і щоб ви завжди боялися свого Бога Єгови”».
Розділ 5
1 А коли всі аморе́йські царі, які правили на західному боці Йордану, і всі ханаа́нські царі, які правили в приморських краях, почули, що Єгова висушив води Йордану перед ізраїльтянами, то їх охопив страх і в них не залишилося сміливості, щоб протистояти ізраїльтянам.
2 Тоді Єгова сказав Ісусу Нави́ну: «Зроби собі кремінні ножі та обріж ізра́їльських чоловіків знову, вдруге». 3 Тож Ісус Нави́н зробив кремінні ножі та обрізав ізра́їльських чоловіків у Гіва́т-Гаарало́ті. 4 Він обрізав їх тому, що всі здатні до бою чоловіки, які вийшли з Єгипту, повмирали, поки народ ходив пустелею. 5 Всі, хто вийшов з Єгипту, були обрізані, а всі, хто народився в пустелі,— ні. 6 Ізраїльтяни 40 років ходили пустелею, поки не повмирали всі здатні до бою чоловіки, які вийшли з Єгипту і які не слухали голосу Єгови. Єгова присягнув, що ніколи не дозволить їм побачити край, який тече молоком і медом, — край, який Єгова пообіцяв дати нам, поклявшись у цьому нашим прабатькам. 7 Тож замість них Бог привів у цей край їхніх синів. Оскільки ж їх не обрізали в дорозі, то Ісус Нави́н зробив це тепер.
8 Після обрі́зання весь народ залишався в таборі, поки не одужав.
9 Тоді Єгова сказав Ісусу Нави́ну: «Сьогодні я зняв з вас єгипетську ганьбу». Тому це місце донині називають Гілга́л.
10 Ізраїльтяни далі таборували в Гілга́лі, а ввечері 14-го дня місяця відзначили Пасху на пустельних рівнинах Єрихона. 11 Наступного дня після Пасхи вони почали споживати плоди тієї землі — зробили собі прісний хліб та насмажили зерна. 12 З того дня, коли ізраїльтяни стали їсти плоди тієї землі, манна вже не з’являлася, і того року вони почали їсти плоди ханаа́нського краю.
13 Коли Ісус Нави́н був біля Єрихона, то звів очі й побачив, що перед ним стоїть чоловік з оголеним мечем у руці. Ісус підійшов до нього й запитав: «Ти за нас чи за наших ворогів?» 14 А той відповів: «Ні те, ні інше. Я прийшов як князь війська Єгови». Почувши це, Ісус Нави́н упав на коліна, вклонився йому до землі і промовив: «Що мій пан хоче сказати своєму слузі?» 15 Князь війська Єгови відповів Ісусу Нави́ну: «Зніми з ніг сандалії, бо місце, на якому ти стоїш,— святе». Ісус відразу так і зробив.
Розділ 6
1 Місто Єрихон наглухо замкнули через страх перед ізраїльтянами, ніхто не виходив з міста і ніхто не входив у нього.
2 Єгова сказав Ісусу Нави́ну: «Я віддав тобі Єрихон, його царя та його сильних воїнів. 3 Нехай усі ваші воїни протягом шести днів обходять місто довкола, раз у день, 4 а семеро священиків хай несуть перед ковчегом сім баранячих рогів. Сьомого ж дня обійдіть місто довкола сім разів і священики хай засурмлять у роги. 5 Коли вони засурмлять і ви почуєте звук рога, нехай усі воїни здіймуть гучний бойовий клич — і мури впадуть. Тоді кожен хай рушить вперед і увійде в місто».
6 Після того Ісус, син Нави́на, покликав священиків і сказав їм: «Візьміть ковчег угоди Єгови, а семеро з вас нехай несуть перед ковчегом сім баранячих рогів». 7 До воїнів же Ісус Нави́н промовив: «Обійдіть місто довкола, і озброєні чоловіки нехай ідуть попереду ковчега Єгови». 8 Тож, як Ісус Нави́н і сказав народу, семеро священиків, які несли сім баранячих рогів перед Єговою, йшли і сурмили, а за ними несли ковчег угоди Єгови. 9 Попереду священиків, які сурмили, йшли озброєні чоловіки, позаду ковчега — ті, що охороняли його. І звук рогів не змовкав ні на мить.
10 Ісус Нави́н наказав воїнам: «Не кричіть і не подавайте голосу. Не говоріть ні слова аж до дня, коли я скажу вам кричати. Тоді ви й закричите». 11 І він звелів пройти з ковчегом Єгови довкола міста один раз. Після того вони повернулися в табір і там заночували.
12 Рано-вранці Ісус Нави́н встав, і священики знову понесли ковчег Єгови. 13 Семеро священиків, які несли сім баранячих рогів, йшли перед ковчегом Єгови й постійно сурмили. Попереду них ішли озброєні чоловіки, а за ковчегом Єгови — ті, що його охороняли. І звук рогів не змовкав ні на мить. 14 На другий день вони також обійшли місто один раз та повернулися в табір. Так ізраїльтяни робили шість днів.
15 Коли ж настав сьомий день, вони повставали вранці, ще на світанку, і так само обійшли місто довкола, але вже сім разів. Вони обійшли місто сім разів лише в цей день. 16 І на сьомий раз, коли священики засурмили в роги, Ісус Нави́н наказав воїнам: «Кричіть, бо Єгова віддав вам це місто! 17 Місто і все, що в ньому, має бути знищене, все це належить Єгові. Залишіть при житті тільки повію Раха́в та всіх, хто в її домі, бо вона сховала наших посланців. 18 Ви ж тримайтеся подалі від усього, що має бути знищене, бо якщо хтось забажає і візьме щось із того, що має бути знищене, то прирече ізра́їльський табір на знищення, накликавши на нього лихо. 19 А все срібло, золото й вироби з міді та заліза освятіть для Єгови і віддайте у скарбницю Єгови».
20 Як тільки воїни почули звук рога, то закричали. Коли вони здійняли гучний бойовий клич, мури впали. Тоді всі рушили вперед і захопили місто. 21 Вони знищили всіх, хто був у місті: повбивали мечем чоловіків і жінок, молодих і старих, а також биків, овець та ослів.
22 Двом чоловікам, які розвідували цей край, Ісус Нави́н сказав: «Підіть у дім тієї жінки, повії, і виведіть її та всіх, хто з нею, як ви й присягли їй». 23 Тож ті молоді розвідники вивели Раха́в, її батька, матір, братів і всіх, хто був з нею, усіх її родичів, та розмістили їх у безпечному місці поза ізра́їльським табором.
24 Після того місто і все, що в ньому було, ізраїльтяни спалили. Тільки срібло, золото і вироби з міді й заліза вони віддали до скарбниці дому Єгови. 25 А повію Раха́в, домашніх її батька та всіх, хто був з нею, Ісус Нави́н залишив при житті. І вона донині живе серед Ізра́їля, бо сховала посланців Ісуса Нави́на, які розвідували Єрихон.
26 У той час Ісус Нави́н присягнув: «Чоловік, який намагатиметься відбудувати місто Єрихон, буде проклятий перед Єговою. Коли він закладатиме фундамент, то втратить свого первістка, а коли буде ставити ворота, втратить наймолодшого сина».
27 Тож Єгова був з Ісусом Нави́ном, і слава про Ісуса рознеслась по цілій землі.
Розділ 7
1 Але ізраїльтяни виявили невірність, не послухавшись наказу про те, що мало бути знищене: Аха́н, син Ка́рмі, сина За́вді, сина Зера́ха з племені Юди, взяв те, що мало бути знищене. І тому Єгова запалав гнівом на ізраїльтян.
2 У той час Ісус Нави́н послав з Єрихона чоловіків до міста Ай, що поблизу Бет-Аве́на, на сході від Бете́ля, і сказав їм: «Підіть розвідайте ту місцевість». Тож чоловіки пішли й розвідали Ай. 3 Коли вони повернулися до Ісуса Нави́на, то сказали: «Не посилай туди всього народу. Щоб завоювати Ай, достатньо дві-три тисячі. А всього народу не муч і не посилай, бо там людей небагато».
4 І пішло туди коло 3000 воїнів, але мешканці А́я змусили їх утікати. 5 Тоді загинуло 36 ізраїльтян. Чоловіки А́я гналися за ними згори, від брами міста аж до Шевари́ма, вбиваючи їх дорогою. Від цього серце ізраїльтян затремтіло, і вони втратили сміливість.
6 Почувши це, Ісус Нави́н і старійшини Ізра́їля роздерли на собі одяг, впали долілиць перед ковчегом Єгови і лежали так аж до вечора та посипа́ли голови порохом. 7 Ісус Нави́н промовив: «О Всевладний Господи Єгово! Навіщо ти перевів весь цей народ через Йордан? Невже для того, щоб віддати нас у руки аморея́н і погубити нас? Якби ж то ми лишилися жити по той бік Йордану! 8 Вибач, Єгово, але що мені сказати після того, як Ізра́їль утік від своїх ворогів? 9 Коли почують про це ханаа́нці й усі мешканці краю, то оточать нас і зітруть наше ім’я з лиця землі. Що ж тоді буде з твоїм величним іменем?»
10 На це Єгова відповів Ісусу Нави́ну: «Встань! Чому ти лежиш долілиць? 11 Ізраїльтяни згрішили. Вони порушили мою угоду, якої я наказав їм дотримуватися. Вони взяли те, що мало бути знищене, — вкрали і заховали серед своїх речей. 12 Відтепер ізраїльтяни не зможуть протистояти своїм ворогам, а втікатимуть від них, бо самі підлягають знищенню. Якщо ви не усунете з-поміж себе того, що має бути знищене, я не буду більше з вами. 13 Встань і освяти людей! Накажи їм: “Освятіться завтра, бо Єгова, Бог Ізра́їля, говорить: «Ізра́їлю, серед вас є те, що має бути знищене. Ви не зможете протистояти ворогам, поки не усунете з-поміж себе того, що має бути знищене. 14 Завтра вранці нехай підійдуть усі племена, і те плем’я, на яке вкаже Єгова, підійде ближче з усіма родинами, а родина, на яку вкаже Єгова, хай підійде вся, кожен дім, і з дому, на який вкаже Єгова, нехай підійдуть усі чоловіки. 15 Той же, у кого знайдуть речі, які мали бути знищені, буде спалений вогнем — він і все, що йому належить, бо він порушив угоду з Єговою і скоїв в Ізра́їлі ганебну річ»”».
16 Тож Ісус Нави́н встав рано-вранці й наказав підійти по черзі всім племенам Ізра́їля. І було вказано на плем’я Юди. 17 Він звелів підійти родинам Юди, і було вказано на родину зера́хівців, а тоді звелів підійти по черзі чоловікам з родини зера́хівців, і було вказано на За́вді. 18 Зрештою він звелів підійти по черзі чоловікам з дому За́вді, і було вказано на Аха́на, сина Ка́рмі, сина За́вді, сина Зера́ха, що з племені Юди. 19 І промовив Ісус Нави́н до Аха́на: «Сину мій, прошу тебе, віддай славу Єгові, Богу Ізра́їля, зізнайся перед ним у гріху і скажи, будь ласка, що ти зробив. Нічого від мене не приховуй».
20 Аха́н відповів Ісусу Нави́ну: «Так, це я згрішив перед Єговою, Богом Ізра́їля. Ось що я зробив: 21 коли я побачив серед здобичі дорогий одяг з Шина́ру, 200 ше́келів срібла і золотий зливок вагою 50 ше́келів, то забажав того і взяв собі. Все це сховане в землі у моєму наметі, гроші лежать під одягом».
22 Ісус Нави́н відразу послав людей, і вони побігли до намету і знайшли схований одяг та гроші під ним. 23 Вони забрали все це з намету, принесли до Ісуса Нави́на та всіх ізраїльтян і поклали перед Єговою. 24 А Ісус Нави́н та весь Ізра́їль взяли Аха́на, Зера́хового сина, коштовний одяг, срібло і зливок золота, а також його синів і дочок, його биків, ослів та всю отару разом з наметом та всім майном і повели їх у долину Ахо́р. 25 Ісус Нави́н сказав: «Навіщо ти стягнув на нас лихо? Сьогодні Єгова спровадить лихо на тебе». Тоді всі ізраїльтяни закидали їх камінням, а потім спалили. Так їх усіх каменували. 26 І над Аха́ном накидали велику купу каміння, яка лежить дотепер. Після цього палючий гнів Єгови вщух. Ось чому те місце донині називається долиною Ахо́р.
Розділ 8
1 Єгова сказав до Ісуса Нави́на: «Не бійся і не лякайся. Візьми з собою всіх воїнів та йди на Ай. Я даю у твою руку царя А́я, його народ, його місто і край. 2 Вчини з А́єм та його царем те, що ти вчинив з Єрихоном і його царем. Але здобич і худобу можете взяти собі. Влаштуй за містом засідку».
3 Тож Ісус Нави́н і всі воїни пішли на Ай. Ісус вибрав 30000 сильних воїнів і вночі відіслав їх. 4 Він наказав їм: «Зробіть засідку позаду міста. Не відходьте далеко від нього і будьте напоготові. 5 Я ж зі своїми людьми підійду до самого А́я. Коли його мешканці вийдуть проти нас, як минулого разу, то ми почнемо відступати. 6 Вони подумають, що ми втікаємо від них, як раніше, і кинуться навздогін. А ми відступатимемо, поки не відведемо їх від міста. 7 Ви тоді вибіжите із засідки й захопите Ай — ваш Бог Єгова дасть його у ваші руки. 8 Коли ж захопите місто, відразу підпаліть його. Зробіть усе за словом Єгови. Це мій наказ».
9 Після цього Ісус Нави́н вислав їх, і вони пішли до місця засідки. Розмістилися вони на заході від А́я, між Бете́лем і А́єм. А Ісус Нави́н заночував з рештою воїнів.
10 Наступного дня він встав рано-вранці, зібрав військо та разом з ізра́їльськими старійшинами повів його на Ай. 11 І всі воїни, які були з ним, вирушили, щоб підійти до міста спереду. Вони отаборилися на півночі від А́я, так що від міста їх відділяла долина. 12 Ісус Нави́н взяв коло 5000 чоловіків і посадив їх у засідці між Бете́лем та А́єм, із західного боку міста. 13 Головна частина війська стала табором з північного боку міста, а решта — із західного. Ісус же пішов тієї ночі в долину.
14 Як тільки цар А́я дізнався про це, то він і всі чоловіки міста вранці поспішно вирушили на бій з ізраїльтянами до місця, що було перед пустельною рівниною. Проте цар не знав про засідку за містом. 15 Коли чоловіки А́я напали, Ісус Нави́н та всі ізраїльтяни почали втікати дорогою в напрямку пустелі. 16 Тоді всі мешканці міста зібралися й погнались за ізраїльтянами. Переслідуючи Ісуса Нави́на, вони віддалилися від міста. 17 В А́ї та Бете́лі не зосталося жодного чоловіка, бо всі погналися за Ізра́їлем, залишивши міську браму навстіж відкритою.
18 Єгова сказав до Ісуса Нави́на: «Простягни свого списа в бік А́я, бо я віддам його у твої руки». Тож Ісус Нави́н простягнув у бік міста спис, який тримав у руці. 19 Як тільки він це зробив, воїни із засідки схопилися на ноги та побігли в Ай. Вони захопили місто й одразу підпалили його.
20 Коли мешканці А́я обернулися, то побачили, що над містом аж до неба здіймається дим, і вони вже не мали сил нікуди втікати. Тоді ізраїльтяни, які бігли в напрямку пустелі, розвернулися і кинулись на своїх переслідувачів. 21 Коли Ісус Нави́н та всі ізраїльтяни побачили, що засідка захопила місто і над ним здіймається дим, то розвернулися й напали на воїнів А́я. 22 Тоді ті, що захопили місто, вийшли назустріч, і воїни А́я опинилися в пастці, бо ізраїльтяни були з обох боків. Ізраїльтяни повбивали їх усіх, так що ніхто не вцілів і не втік. 23 А царя А́я вони схопили живим і привели до Ісуса Нави́на.
24 Отже, ізраїльтяни вигубили всіх воїнів А́я в пустелі, якою ті гналися за ізраїльтянами,— всіх до одного вигубили мечем. Після того весь Ізра́їль повернувся в Ай і повбивав мечем позосталих людей. 25 У той день загинули всі мешканці А́я — 12000 чоловіків і жінок. 26 Ісус Нави́н не опускав своєї руки зі списом, поки не винищив усіх мешканців А́я. 27 А худобу і здобич з того міста Ізра́їль забрав собі, як і наказав Єгова Ісусу Нави́ну.
28 Потім Ісус Нави́н спалив Ай і назавжди перетворив його на купу руїн, і так залишається аж донині. 29 Царя А́я він повісив на стовпі. А ввечері, коли сідало сонце, Ісус наказав зняти його тіло, кинути при вході до міської брами і насипати над ним велику купу каміння, яка лежить там дотепер.
30 Тоді Ісус Нави́н збудував на горі Ева́л жертовник для Єгови, Бога Ізра́їля, 31 як і звелів ізраїльтянам Мойсей, слуга Єгови, і як написано в книзі Закону Мойсея: «Жертовник з нетесаного каміння, якого не торкалося жодне залізне знаряддя». І вони принесли на ньому цілопалення та мирні жертви для Єгови.
32 Ісус Нави́н написав там на каменях копію Закону Мойсея, який той записав перед ізраїльтянами. 33 Увесь народ, старійшини, начальники та судді стояли по обидва боки ковчега перед священиками-левітами, які тримали ковчег угоди Єгови,— стояли там і чужинці, і ізраїльтяни. Одна половина народу була перед горою Геризі́м, а друга — перед горою Ева́л (як раніше наказав Мойсей, слуга Єгови), щоб народ Ізра́їля почув благословення. 34 Після того Ісус Нави́н прочитав уголос всі слова Закону, благословення і прокляття, — все, що написано в книзі Закону. 35 З усього, що наказав Мойсей, Ісус Нави́н не пропустив жодного слова — усе зачитав перед цілим збором ізраїльтян, у тому числі перед жінками, дітьми і чужинцями, які жили серед них.
Розділ 9
1 Коли ж про все це почули царі хетя́н, аморея́н, ханаа́нців, періззея́н, хіввея́н та євусея́н — народів, що жили на західному боці Йордану: в гористому краї, у Шефе́лі, вздовж усього узбережжя Великого моря і перед Ліва́ном, 2 то уклали союз, щоб воювати з Ісусом Нави́ном та Ізра́їлем.
3 Жителі Гіво́на також почули про те, що́ зробив Ісус Нави́н з Єрихоном і А́єм. 4 Але вони повелися далекоглядно: поклали харчі у зношені мішки і нав’ючили ними ослів, взяли старі бурдюки для вина, подерті й полатані, 5 взули стоптані й позашивані сандалії та вдягли зношений одяг. Весь їхній хліб був сухий і розкришений. 6 Отак прийшли вони до Ісуса Нави́на в табір у Гілга́л і звернулися до нього й ізра́їльських чоловіків: «Ми прийшли з далекого краю, тож, будь ласка, укладіть з нами угоду». 7 На це ізра́їльські чоловіки відповіли хіввея́нам: «А може, ви живете десь поблизу. Як тоді нам укласти з вами угоду?» 8 Та вони сказали Ісусу Нави́ну: «Ми — твої слуги».
Ісус же запитав: «Хто ви і звідки прийшли?» 9 Хіввея́ни відказали: «Твої слуги прибули з дуже далекого краю, бо шанують ім’я твого Бога Єгови. Ми чули про його славу, про все, що він вчинив у Єгипті, 10 і про те, що він зробив по той бік Йордану двом аморе́йським царям — хешбо́нському цареві Сиго́ну та баша́нському цареві О́гу, який був в Аштаро́ті. 11 Тому наші старійшини та всі жителі нашого краю сказали нам: “Візьміть з собою харчів на дорогу та йдіть їм назустріч. Скажіть їм: «Ми будемо вашими слугами. Будь ласка, укладіть з нами угоду»”. 12 Оцей хліб був гарячий, коли ми брали його з дому в дорогу, а тепер він сухий і розкришений. 13 Бурдюки оці були новими, коли ми наливали в них вино, а тепер попроривалися. Одяг наш і сандалії позношувалися через далеку дорогу».
14 Ізра́їлеві чоловіки взяли в них трохи харчів, але Єгову про все це не запитали. 15 Ісус Нави́н пообіцяв їм мир та уклав з ними угоду, що залишить їх живими, і провідники ізра́їльської громади дали клятву, присягнувши дотримати слова.
16 А через три дні після того, як ізраїльтяни уклали угоду, вони почули, що ті люди живуть неподалік, що це їхні сусіди. 17 Тоді ізраїльтяни вирушили в дорогу і третього дня прийшли до їхніх міст — Гіво́на, Кефі́ри, Бееро́та й Кір’я́т-Єари́ма. 18 Але ізраїльтяни не напали на них, бо провідники громади дали клятву, присягнувши їм Єговою, Богом Ізра́їля. І весь народ почав нарікати на своїх провідників. 19 Почувши це, усі провідники сказали громаді: «Ми поклялися, присягнувши Єговою, Богом Ізра́їля, тому не можемо заподіяти їм зла. 20 Ось що ми зробимо: залишимо їх при житті, щоб не накли́кати на себе Божого гніву, бо ми дали клятву». 21 Провідники додали: «Нехай залишаються при житті, але хай рубають дрова та носять воду для всієї громади». Таку обіцянку дали їм провідники.
22 Після цього Ісус Нави́н покликав хіввея́н і запитав: «Чому ви обманули нас, сказавши, що прийшли здалека, якщо живете зовсім поруч? 23 Відтепер ви прокляті й назавжди станете рабами — будете рубати дрова і носити воду для дому мого Бога». 24 Вони ж відповіли йому: «Нам, твоїм слугам, сказали, що твій Бог Єгова звелів своєму слузі Мойсею дати вам увесь цей край та вигубити перед вами всіх його мешканців. Ми дуже злякалися за своє життя, тому і вчинили так. 25 Тепер ми у твоїх руках. Роби з нами те, що вважаєш слушним і справедливим». 26 Тож він так і зробив: врятував їх від руки ізраїльтян, і ті їх не вбили. 27 Але того дня Ісус Нави́н призначив хіввея́н рубати дрова і носити воду для громади та для жертовника Єгови у місці, яке Він собі вибере, і так є донині.
Розділ 10
1 Коли Адо́ні-Цеде́к, цар Єрусалима, дізнався, що Ісус Нави́н захопив і знищив Ай — зробив з ним та його царем те, що з Єрихоном та його царем, і що мешканці Гіво́на уклали мир з ізраїльтянами й живуть серед них, 2 то сильно стривожився, бо Гіво́н був містом великим, подібним до одного з царських міст, більшим від А́я, а всі його чоловіки були воїнами. 3 Тому єрусалимський цар Адо́ні-Цеде́к передав хевро́нському царю Гога́му, ярму́тському царю Піра́му, лахі́ському царю Яфі́ї та егло́нському царю Деві́ру таку звістку: 4 «Прийдіть мені на допомогу. Нападімо на Гіво́н, бо він уклав мир з Ісусом Нави́ном та ізраїльтянами». 5 І зібралися разом п’ять аморе́йських царів — єрусалимський цар, хевро́нський цар, ярму́тський цар, лахі́ський цар і цар егло́нський — та й вирушили зі своїми військами до Гіво́на. Вони отаборились коло нього, щоб почати війну.
6 А гівонітя́ни послали людей до Ісуса Нави́на в табір у Гілга́л з таким проханням: «Не покидай напризволяще своїх рабів. Поспіши нам на допомогу! Врятуй нас! Проти нас зібралися всі аморе́йські царі, що живуть у гористому краї». 7 Тож Ісус Нави́н з усім своїм військом і усіма сильними воїнами вирушив з Гілга́ла.
8 Тоді Єгова сказав Ісусу Нави́ну: «Не бійся їх, бо я віддаю їх у твою руку. Жоден з них не встоїть перед тобою». 9 Ісус Нави́н ішов з Гілга́ла всю ніч і напав на аморея́н зненацька. 10 Тоді Єгова ви́кликав серед них замішання. І почали ізраїльтяни вбивати аморея́н, так що дуже багато полягло їх коло Гіво́на. Ізраїльтяни гналися за аморея́нами дорогою, що піднімалася до Бет-Хоро́на, і вбивали їх аж до Азе́ки та Макке́ди. 11 Коли ж ті втікали по схилі Бет-Хоро́на, Єгова послав великий град з неба, який сипався на них аж до Азе́ки, і вони гинули. Загиблих від граду було більше, ніж тих, кого ізраїльтяни вбили мечем.
12 Того дня, коли Єгова завдав аморея́нам поразки на очах ізраїльтян, Ісус Нави́н промовив до Єгови перед Ізра́їлем:
«Сонце, зупинись над Гіво́ном!
А ти, місяцю,— над долиною Айяло́н!»
13 І сонце зупинилося, а місяць стояв непорушно, поки народ не помстився своїм ворогам. Чи ж не написано про це в книзі Яша́р? Сонце нерухомо стояло посеред неба й не поспішало сідати майже цілий день. 14 Такого дня не було ні до того, ні після того, щоб Єгова так слухав голосу людини, бо Єгова воював за Ізра́їль.
15 Потім Ісус Нави́н з усім Ізра́їлем повернувся до табору в Гілга́л.
16 А п’ять царів тим часом утекли і сховалися в печері коло Макке́ди. 17 Ісусу Нави́ну донесли: «Знайшли тих п’ятьох царів: вони ховаються в печері коло Макке́ди». 18 Тож Ісус наказав: «Заваліть вхід у печеру великими каменями й поставте варту, 19 а самі не стійте, біжіть навздогін за ворогами і нападіть на них ззаду. Не дайте їм утекти до своїх міст. Єгова, ваш Бог, віддав їх у ваші руки».
20 Ісус Нави́н та ізраїльтяни завдали аморея́нам великої поразки і вигубили майже всіх. А ті, хто вцілів, повтікали в укріплені міста. 21 Після того весь народ безпечно повернувся до Ісуса в табір коло Макке́ди. І ніхто не наважувався й слова сказати проти ізраїльтян. 22 Тоді Ісус Нави́н наказав: «Відкрийте вхід у печеру, виведіть звідти п’ятьох царів та приведіть до мене». 23 Тож ізраїльтяни вивели до Ісуса з печери п’ятьох царів: царя Єрусалима, царя Хевро́на, царя Ярму́та, царя Лахі́ша та царя Егло́на. 24 Коли царів привели, Ісус Нави́н скликав усіх ізра́їльських чоловіків і сказав воєначальникам, які ходили з ним на війну: «Підійдіть і станьте ногою на шию тих царів». Вони так і зробили. 25 Ісус Нави́н сказав їм: «Не бійтесь і не лякайтесь. Будьте мужні й сильні, бо так само Єгова вчинить усім ворогам, з якими ви воюєте».
26 Потім Ісус Нави́н убив тих царів та повісив їхні тіла на п’ятьох стовпах, і вони висіли так аж до вечора. 27 Коли ж сонце почало сідати, їх за наказом Ісуса зняли зі стовпів і кинули в печеру, де ті царі ховалися, а вхід завалили великими каменями, які лежать там і досі.
28 Того дня Ісус Нави́н захопив Макке́ду та вигубив її мешканців мечем. Він знищив царя і всіх, хто був у місті, не залишивши нікого живим. З царем Макке́ди він зробив те саме, що з царем Єрихона.
29 Після цього Ісус Нави́н та весь Ізра́їль пішли з Макке́ди до Лі́вни й воювали з нею. 30 Єгова дав у руки ізраїльтян також Лі́вну та її царя. Тож вони вигубили мечем це місто — всіх, хто був у ньому, не залишивши нікого живим. З його царем вони зробили те саме, що з царем Єрихона.
31 Далі Ісус Нави́н з усім Ізра́їлем пішов з Лі́вни до Лахі́ша, отаборився і став воювати з ним. 32 Єгова дав Лахі́ш у руки ізраїльтян, і вони захопили його наступного дня. Вони вигубили мечем це місто — всіх, хто був у ньому, зробивши з ним те саме, що з Лі́вною.
33 Гезе́рський цар Гора́м вирушив на допомогу Лахі́шу, але Ісус Нави́н побив Гора́ма та його народ, не залишивши нікого живим.
34 Тоді Ісус Нави́н та весь Ізра́їль пішли з Лахі́ша до Егло́на, отаборилися і стали воювати з ним. 35 Того дня вони захопили місто і вигубили його мечем. У той день вони знищили в ньому всіх, зробивши з ним те саме, що з Лахі́шем.
36 А з Егло́на Ісус Нави́н та весь Ізра́їль пішли до Хевро́на і воювали з ним. 37 Вони захопили Хевро́н і вигубили мечем це місто, його царя, довколишні міста й усіх, хто там був, не залишивши нікого живим. Він зробив те саме, що з Егло́ном: знищив це місто — усіх, хто в ньому був.
38 Зрештою Ісус Нави́н з усім Ізра́їлем повернув до Деві́ра і воював з ним. 39 Він захопив Деві́р, його царя й усі довколишні міста та вигубив їх мечем, знищив усіх, хто там був, не залишивши нікого живим. Він зробив з Деві́ром та його царем те саме, що з Хевро́ном, а також з Лі́вною та її царем.
40 Ісус Нави́н завоював усю цю землю: гористий край, Неге́в, Шефе́лу та схили і всіх тамтешніх царів, не залишивши нікого живим. Він знищив усіх мешканців, як і наказав Єгова, Бог Ізра́їлів. 41 Ісус захопив землі від Каде́ш-Барне́а до Га́зи і весь край Гоше́н аж до Гіво́на. 42 Отже, за один похід Ісус захопив усі ті землі разом з їхніми царями, бо за ізраїльтян воював їхній Бог, Єгова. 43 Після того Ісус Нави́н і весь Ізра́їль повернулися до табору в Гілга́л.
Розділ 11
1 Коли про все це почув Яві́н, цар Хацо́ра, то послав своїх людей до мадо́нського царя Йова́ва, до царя шімро́нського, царя ахша́фського, 2 до царів, що правили в гористому краї на півночі, на рівнинах на півдні від Кіннере́тського моря, в Шефе́лі й на схилах До́ра на заході, 3 а також до ханаа́нців, що жили на сході та заході, до аморея́н, хетя́н, періззея́н, до євусея́н, мешканців гористого краю, і до хіввея́н, що заселяли підніжжя гори Хермо́н у землі Мі́цпа. 4 Тож усі ті царі виступили зі своїми військами, численними, як пісок на березі моря, та з великою кількістю коней і колісниць. 5 І зустрілись усі ті царі, як домовилися, та й отаборились разом біля вод Меро́ма, щоб воювати з Ізра́їлем.
6 Тоді Єгова сказав Ісусу Нави́ну: «Не бійся їх, бо завтра приблизно в цей час я віддам їх усіх Ізра́їлю, і він їх погубить. Переріж їхнім коням жили, а колісниці спали вогнем». 7 Ісус Нави́н виступив разом з усіма своїми воїнами і зненацька напав на них коло вод Меро́ма. 8 Єгова віддав ворогів у руки ізраїльтян, і вони завдали їм поразки та переслідували аж до Великого Сидо́на і до Місрефо́т-Маї́ма та долини Мі́цпи, що на сході. Вони вигубляли їх доти, доки не залишилося нікого при житті. 9 Потім Ісус Нави́н зробив те, що наказав йому Єгова: перері́зав їхнім коням жили, а колісниці спалив вогнем.
10 Ісус Нави́н повернув назад, захопив Хацо́р і вбив мечем його царя, бо раніше Хацо́р був головним містом усіх тих царств. 11 Ізраїльтяни вигубили мечем всіх, хто був у місті,— знищили всіх, не залишивши нікого живим. Потім вони спалили Хацо́р вогнем. 12 Отож Ісус Нави́н захопив усіх тих царів та всі їхні міста і вигубив їх мечем. Він знищив їх, як і наказав Мойсей, слуга Єгови. 13 Проте ізраїльтяни не спалили міст, що стояли на пагорбах. Ісус Нави́н спалив лише Хацо́р. 14 Усю здобич тих міст та худобу ізраїльтяни позабирали собі, а всіх людей вигубили мечем, не залишивши нікого живим. 15 Як наказав Єгова своєму слузі Мойсею, а Мойсей повелів Ісусу Нави́ну, так Ісус і зробив. Не знехтував він жодним словом з усього, що Єгова наказав Мойсею.
16 Ісус Нави́н завоював усю ту землю: гористий край, весь Неге́в, весь край Гоше́н, Шефе́лу, Ара́ву, гористий край Ізра́їля і його передгір’я — 17 всі землі від гори Хала́к, яка здіймається над Сеї́ром, і аж до Ваа́л-Га́да, що в Ліва́нській долині коло підніжжя гори Хермо́н. Усіх тамтешніх царів він захопив і стратив. 18 Ісус Нави́н воював з усіма тими царями довгий час. 19 Окрім Гіво́на, в якому мешкали хіввея́ни, жодне місто не уклало з ізраїльтянами угоди про мир. Всі інші міста вони взяли боєм. 20 Єгова дозволив, щоб вороги стали впертими та воювали з Ізра́їлем. Він зробив це для того, щоб знищити їх, бо вже не мав підстав виявляти до них милосердя. Вони мали бути вигублені, як Єгова звелів Мойсеєві.
21 Того часу Ісус Нави́н повигублював також анакі́мів у гористому краї, у Хевро́ні, Деві́рі, Ана́ві та в усьому гористому краї Юди й Ізра́їля. Ісус Нави́н знищив їх та їхні міста. 22 Жодного анакі́ма не залишилось у краю ізраїльтян, окрім тих, що зосталися в Га́зі, Га́ті та Ашдо́ді. 23 Отож, як Єгова і обіцяв Мойсею, Ісус Нави́н заволодів усім тим краєм і дав його ізра́їльським племенам у спадщину відповідно до їхніх часток. І спочив край від війни.
Розділ 12
1 Ось царі краю, яких розбили ізраїльтяни, захопивши їхні землі на східному боці Йордану, від долини Арно́н до гори Хермо́н, і всю Ара́ву на сході. 2 Вони захопили Сиго́на, аморе́йського царя, який жив у Хешбо́ні. Він правив над містом Арое́р, що стояло на краю долини Арно́н. Йому належали всі зе́млі від середини цієї долини до долини Яббо́к, яка була кордоном синів Аммо́на. Він правив над половиною Гілеа́ду, 3 над Ара́вою на сході, аж до Кіннере́тського моря і аж до моря Ара́ви, Солоного моря, а також над землями, що простягалися на схід до Бет-Єшимо́та і на південь за схили Пі́сги.
4 Захопили вони також зе́млі баша́нського царя О́га, одного з останніх рефаї́мів, який жив в Аштаро́ті й Едре́ю 5 і панував над горою Хермо́н, над Са́лхою, над усім Баша́ном аж до кордону з гешуря́нами та маахатя́нами, а також над половиною Гілеа́ду аж до земель хешбо́нського царя Сиго́на.
6 Тих царів розбив слуга Єгови Мойсей разом з ізраїльтянами, після чого Мойсей, слуга Єгови, дав ці землі у володіння руви́мівцям, га́дівцям і половині племені Манасі́ї.
7 А ось царі краю, яких Ісус Нави́н та ізраїльтяни розбили на західному боці Йордану від Ваа́л-Га́да, що в Ліва́нській долині, аж до гори Хала́к, яка здіймається над Сеї́ром. Ці землі Ісус Нави́н дав у володіння ізра́їльським племенам, відповідно до їхніх часток, 8 у гористому краї, у Шефе́лі, в Ара́ві, на схилах, у пустелі і в Неге́ві. То були землі хетя́н, аморея́н, ханаа́нців, періззея́н, хіввея́н і євусея́н. Отже, були це такі царі:
9 цар Єрихона, цар А́я, що коло Бете́ля,
10 цар Єрусалима, цар Хевро́на,
11 цар Ярму́та, цар Лахі́ша,
12 цар Егло́на, цар Гезе́ра,
13 цар Деві́ра, цар Геде́ра,
14 цар Хо́рми, цар Ара́да,
15 цар Лі́вни, цар Адулла́ма,
16 цар Макке́ди, цар Бете́ля,
17 цар Таппуа́ха, цар Хефе́ра,
18 цар Афе́ка, цар Лашшаро́на,
19 цар Мадо́на, цар Хацо́ра,
20 цар Шімро́н-Меро́на, цар Ахша́фа,
21 цар Таана́ха, цар Мегі́ддо,
22 цар Кеде́ша, цар Йокнеа́ма, що в Карме́лі,
23 цар До́ра, що на схилах До́ра, цар Гої́ма, що в Гілга́лі,
24 і цар Ті́рци. Усього 31 цар.
Розділ 13
1 Коли ж Ісус Нави́н постарів і був похилого віку, Єгова промовив до нього: «Ти постарів, ти вже похилого віку, а землі́, якою треба заволодіти, ще багато. 2 Ось яка земля залишається: вся територія філісти́млян та гешуря́н 3 (земля, що простягалася від притоки Нілу на схід від Єгипту і аж до околиць Екро́на на півночі, вважалася ханаа́нською), у тому числі зе́млі п’яти правителів філісти́млян — газя́н, ашдодя́н, ашкелоня́н, гатя́н та екроня́н; а також земля авві́мів 4 на півдні; увесь край ханаа́нців; Меа́ра, що належить сидоня́нам, аж до Афе́ка, до кордону з аморея́нами; 5 земля геваля́н та весь Ліва́н на сході — від Ваа́л-Га́да, що коло підніжжя гори Хермо́н, і аж до Ле́во-Хама́та; 6 усі жителі гористого краю від Ліва́ну до Місрефо́т-Маї́ма та всі сидоня́ни. Я прожену їх перед ізраїльтянами. Ти маєш лише призначити цей край Ізра́їлю у спадщину, як я і наказав тобі. 7 Розподіли цей край як спадщину між дев’ятьма племенами і половиною племені Манасі́ї».
8 Друга ж половина племені Манасі́ї та руви́мівці й га́дівці отримали спадщину, яку Мойсей, слуга Єгови, дав їм на східному боці Йордану: 9 землю від Арое́ра, що на краю долини Арно́н, місто, що посередині тієї долини, та все плоскогір’я біля Меде́ви аж до Діво́на; 10 усі міста аморе́йського царя Сиго́на, який правив у Хешбо́ні, аж до кордону з аммонітя́нами; 11 Гілеа́д і зе́млі гешуря́н та маахатя́н; всю гору Хермо́н; увесь Баша́н аж до Са́лхи; 12 а також усі володіння баша́нського царя О́га, який правив в Аштаро́ті та Едре́ю. (Він був одним з останніх рефаї́мів.) Мойсей завдав поразки всім цим народам і прогнав їх. 13 Але ізраїльтяни не прогнали гешуря́н та маахатя́н, і ті досі живуть серед Ізра́їля.
14 Мойсей не дав спадщини лише племені левітів, бо їхній спадок, як Бог і обіцяв, — це частина від приношень, які спалюються для Єгови, Бога Ізра́їлевого.
15 І призначив Мойсей спадщину для племені руви́мівців, розподіливши її між їхніми родинами. 16 Ось їхній наділ: земля від Арое́ра, що на краю долини Арно́н, місто, що посередині тієї долини, все плоскогір’я біля Меде́ви, 17 Хешбо́н і всі його міста на плоскогір’ї, Діво́н, Бамо́т-Ваа́л, Бет-Ваа́л-Мео́н, 18 Яга́ц, Кедемо́т, Мефаа́т, 19 Кір’ятаї́м, Сі́вма, Цере́т-Шаха́р, що стояв на горі поблизу долини, 20 Бет-Пео́р, схили Пі́сги, Бет-Єшимо́т, 21 усі міста на плоскогір’ї і всі володіння аморе́йського царя Сиго́на, який правив у Хешбо́ні. Мойсей завдав поразки йому і мідія́нським провідникам Е́ві, Реке́му, Цу́ру, Ху́ру і Ре́ві — підвладним Сиго́на, що жили в тому краї. 22 Серед тих, кого ізраїльтяни вбили мечем, був ворожбит Валаа́м, Бео́рів син. 23 Кордоном земель руви́мівців був Йордан. Цей край з його містами і поселеннями став спадщиною руви́мівців, яка була розподілена між їхніми родинами.
24 Дав Мойсей спадщину також племені Га́да, розподіливши її між родинами га́дівців. 25 До їхнього наділу входив Язе́р, усі міста Гілеа́ду і половина землі аммонітя́н аж до Арое́ра, що навпроти Ра́бби; 26 зе́млі від Хешбо́на до Рама́т-Мі́цпи й Бетоні́ма та від Маханаї́ма до околиць Деві́ра; 27 а в долині — Бет-Гара́м, Бет-Ні́мра, Сукко́т, Цафо́н і решта володінь хешбо́нського царя Сиго́на. Йордан був кордоном їхнього наділу, який тягнувся від нижнього краю Кіннере́тського моря вздовж східного берега цієї ріки. 28 Ці землі разом з містами та поселеннями стали спадщиною га́дівців і були розподілені між їхніми родинами.
29 Призначив Мойсей спадщину і половині племені Манасі́ї, тож вона стала їхньою власністю і була розподілена між їхніми родинами. 30 Їхній наділ простягався від Маханаї́ма й охоплював увесь Баша́н, усі володіння баша́нського царя О́га та всі наметові поселення Яі́ра, що в Баша́ні,— усього 60 міст. 31 Половина Гілеа́ду, а також міста́ Аштаро́т і Едре́й, що входили до царства О́га в Баша́ні, дісталися синам Махі́ра, Манасі́їного сина, тобто половині родин Махі́ра.
32 Ці землі Мойсей дав їм у спадщину, коли вони перебували на пустельних рівнинах Моа́ву, що за Йорданом, на схід від Єрихона.
33 А племені левітів Мойсей не дав спадщини. Їхня спадщина — Єгова, Бог Ізра́їля, як Бог і обіцяв їм.
Розділ 14
1 Ось яку спадщину в ханаа́нському краї дав ізраїльтянам священик Елеаза́р, Ісус Нави́н та голови родів Ізра́їлевих племен. 2 Як і наказав Єгова через Мойсея, спадок між дев’ятьма племенами й половиною племені вони розподілили жеребкуванням. 3 Двом же іншим племенам і половині племені Мойсей дав спадщину на другому боці Йордану, а левітам спадщину між ними не дав. 4 Від Йосипових нащадків пішло два племені — Манасі́ї та Єфре́ма. Левіти ж не отримали частки в тому краї, їм дали тільки міста для проживання та пасовища для їхньої худоби і для їхнього господарства. 5 Тож ізраїльтяни розподілили цей край, як Єгова і наказав Мойсею.
6 Якось після того чоловіки з племені Юди прийшли до Ісуса Нави́на в Гілга́л, і Кале́в, син кеніззея́нина Єфунне́, промовив до нього: «Ти добре знаєш, що́ в Каде́ш-Барне́а Єгова сказав про тебе й про мене Мойсею, Божому чоловікові. 7 Мені було 40 років, коли слуга Єгови Мойсей послав мене з Каде́ш-Барне́а розвідати цей край. Я повернувся і приніс чесний звіт про все, що бачив. 8 Хоча через слова моїх братів, які ходили зі мною, людей охопив страх, я всім серцем слухався свого Бога Єгову. 9 І того дня Мойсей поклявся: “Край, по якому ти ходив, на віки перейде у спадщину тобі й твоїм синам, бо ти всім серцем слухався мого Бога Єгову”. 10 Тож Єгова за своєю обіцянкою зберігав мені життя впродовж цих 45 років, відтоді як Єгова пообіцяв це Мойсеєві, коли Ізра́їль ходив по пустелі. І ось мені вже 85 років, 11 але я такий же сильний, як і того дня, коли посилав мене Мойсей. Скільки сили я мав тоді, стільки ж маю тепер, чи то для війни, чи для чогось іншого. 12 Тому дай мені гористий край, який Єгова пообіцяв того дня. Хоча ти чув, що там живуть анакі́ми у великих укріплених містах, Єгова обов’язково буде зі мною, і я прожену їх, як і обіцяв Єгова».
13 Ісус поблагословив Кале́ва, сина Єфунне́, і дав йому у спадщину Хевро́н. 14 Тож Хевро́н донині залишається спадщиною Кале́ва, сина кеніззея́нина Єфунне́, бо він усім серцем слухався Єгову, Бога Ізра́їля. 15 Раніше Хевро́н називався Кір’я́т-А́рба. (А́рба був найбільшим чоловіком серед анакі́мів.) І спочив край від війни.
Розділ 15
1 Наділ, що був виділений родинам племені Юди, простягався до кордону з Едо́мом, до пустелі Цин і аж до південної межі Неге́ву. 2 Його південний кордон тягнувся від краю Солоного моря, від його південної затоки. 3 Він ішов на південь до схилу Акравві́м, переходив до Ци́ну, з півдня піднімався до Каде́ш-Барне́а, до Хецро́на, вгору до Адда́ра і повертав до Ка́рки. 4 Потім він ішов до Ацмо́ну, а далі до Єгипетської долини і закінчувався біля моря. Таким був південний кордон.
5 Східним кордоном було Солоне море аж до гирла Йордану. Північний кордон починався від морської затоки коло гирла Йордану, 6 тягнувся вгору до Бет-Хо́гли, проходив на північ від Бет-Ара́ви й піднімався до каменя Бога́на, Руви́мового сина. 7 Далі він піднімався до Деві́ру, що в долині Ахо́р, повертав на північ до Гілга́ла, який лежить навпроти схилу Адуммі́м, що на південь від долини, простягався до вод Ен-Шеме́шу і закінчувався біля Ен-Роге́лю. 8 Звідти кордон тягнувся вгору до долини Гінно́мового Сина, до південного схилу євусея́н, тобто до Єрусалима, а далі виходив на вершину гори, яка здіймається над західною частиною долини Гінно́ма, на північному краю долини Рефаї́мів. 9 Від вершини гори кордон простягався до джерела Нефтоа́х, йшов до міст, що на горі Ефро́н, і далі до Ваа́ли, тобто Кір’я́т-Єари́ма. 10 А від Ваа́ли кордон повертав на захід до гори Сеї́р, простягався до північного схилу гори Єари́м, тобто до Кесало́на, і, спустившись до Бет-Шеме́ша, проходив до Ті́мни. 11 Далі він тягнувся до північного схилу Екро́на, тоді до Шиккеро́ну та проходив до гори Ваа́ла і до Явнеї́лу. А закінчувався кордон біля моря.
12 Західним кордоном було узбережжя Великого моря. Це кордони, які з усіх боків оточували землю, що належала нащадкам Юди і була розподілена між їхніми родинами.
13 А Кале́ву, сину Єфунне́, Ісус Нави́н за наказом Єгови дав частку серед Юдиних нащадків. Він виділив йому Кір’я́т-А́рбу (А́рба був батьком Ана́ка), тобто Хевро́н. 14 Кале́в прогнав звідти трьох синів Ана́ка, його нащадків,— Шеша́я, Ахіма́на і Талма́я. 15 Звідти він пішов воювати з жителями Деві́ра. (Раніше Деві́р називали Кір’я́т-Сефе́р.) 16 Тоді Кале́в сказав: «Хто поб’є і захопить Кір’я́т-Сефе́р, за того я видам свою дочку А́хсу». 17 Це місто захопив Отнії́л, син Кена́за, Кале́вового брата, і Кале́в дав йому за жінку свою дочку А́хсу. 18 Коли ж вони вирушали додому, А́хса намовила Отнії́ла, щоб він попросив її батька дати їм поле. Вона злізла з осла, і Кале́в запитав її: «Чого ти хочеш?» 19 Вона сказала: «Прошу в тебе благословення. Ти дав мені безводну землю на півдні, то дай і Гулло́т-Маї́м». Тоді Кале́в дав їй Верхній Гулло́т та Нижній Гулло́т.
20 Це спадщина племені Юди, що була розподілена між його родинами.
21 На південному краю наділу Юди, неподалік кордону з Едо́мом, були такі міста: Кавцеї́л, Еде́р, Ягу́р, 22 Кі́на, Дімо́на, Ада́да, 23 Кеде́ш, Хацо́р, Їтна́н, 24 Зіф, Теле́м, Беало́т, 25 Хацо́р-Хада́тта, Керіо́т-Хецро́н, тобто Хацо́р, 26 Ама́м, Ше́ма, Мола́да, 27 Хаца́р-Га́дда, Хешмо́н, Бет-Пале́т, 28 Хаца́р-Шуа́л, Бее́р-Ше́ва, Бізйоті́я, 29 Ваа́ла, Ії́м, Еце́м, 30 Ельтола́д, Кесі́л, Хо́рма, 31 Цикла́г, Мадма́нна, Санса́нна, 32 Левао́т, Шилхі́м, Аї́н і Риммо́н — усього 29 міст з поселеннями.
33 А в Шефе́лі були Ештао́л, Цо́ра, А́шна, 34 Заноа́х, Ен-Ганні́м, Таппуа́х, Ена́м, 35 Ярму́т, Адулла́м, Со́хо, Азе́ка, 36 Шаараї́м, Адітаї́м, Геде́ра і Гедеротаї́м — усього 14 міст з поселеннями.
37 Цена́н, Хада́ша, Мігда́л-Гад, 38 Ділеа́н, Мі́цпа, Йоктеї́л, 39 Лахі́ш, Боцка́т, Егло́н, 40 Каббо́н, Лахма́м, Кітлі́ш, 41 Гедеро́т, Бет-Даго́н, Наа́ма й Макке́да — усього 16 міст з поселеннями.
42 Лі́вна, Ете́р, Аша́н, 43 Їфта́х, А́шна, Неци́в, 44 Кеї́ла, Ахзі́в і Маре́ша — усього 9 міст з поселеннями.
45 Екро́н, залежні від нього міста і його поселення. 46 А від Екро́на на захід — уся земля коло Ашдо́да разом з поселеннями.
47 Ашдо́д, залежні від нього міста і його поселення; Га́за, залежні від неї міста і її поселення аж до Єгипетської долини та до узбережжя Великого моря.
48 У гористому краї — Шамі́р, Ятті́р, Со́хо, 49 Да́нна, Кір’ят-Са́нна, тобто Деві́р, 50 Ана́в, Еште́мо, Ані́м, 51 Гоше́н, Холо́н і Гі́ло — усього 11 міст з поселеннями.
52 Ара́в, Ду́ма, Еша́н, 53 Яні́м, Бет-Таппуа́х, Афе́ка, 54 Ху́мта, Кір’я́т-А́рба, тобто Хевро́н, і Ціо́р — усього 9 міст з поселеннями.
55 Мао́н, Карме́ль, Зіф, Ю́тта, 56 Єзреї́л, Йокдеа́м, Заноа́х, 57 Ка́їн, Гі́ва і Ті́мна — усього 10 міст з поселеннями.
58 Халху́л, Бет-Цур, Гедо́р, 59 Маара́т, Бет-Ано́т і Ельтеко́н — усього 6 міст з поселеннями.
60 Кір’я́т-Ваа́л, тобто Кір’я́т-Єари́м, і Ра́бба — усього 2 міста з поселеннями.
61 В пустелі — Бет-Ара́ва, Мідді́н, Сеха́ха, 62 Нівша́н, Соляне місто і Ен-Ге́ді — усього 6 міст з поселеннями.
63 Чоловіки з племені Юди не змогли вигнати з Єрусалима євусея́н, тому ті й донині живуть там з племенем Юди.
Розділ 16
1 Кордон наділу, що випав при жеребкуванні нащадкам Йосипа, починався від Йордану, недалеко Єрихона, йшов до джерел, що на сході Єрихона, через пустелю, яка розкинулась при ньому, і далі гористою місцевістю до Бете́ля. 2 З Бете́ля, який лежав біля Лу́за, кордон їхнього наділу тягнувся до кордону з архітя́нами в Атаро́ті, 3 далі спускався на захід до кордону з яфлетя́нами, доходячи до кордону Нижнього Бет-Хоро́на і аж до Гезе́ра, а закінчувався він коло моря.
4 Тож нащадки Йосипа, Манасі́я та Єфре́м, заволоділи своїм краєм. 5 Ось кордони наділу Єфре́мових нащадків, який був розподілений між їхніми родинами. Кордоном їхнього спадку на сході був Атаро́т-Адда́р, далі він ішов до Верхнього Бет-Хоро́на 6 і сягав до моря. З північного боку був Міхмета́т, і кордон повертав на схід до Таана́т-Ші́ло й тягнувся на сході до Яноа́ха, 7 з Яноа́ха спускався до Атаро́та й Наа́ри, сягав Єрихона і йшов до Йордану. 8 З Таппуа́ха кордон простягався на захід до долини Ка́на й закінчувався коло моря. Це спадщина племені Єфре́ма, розподілена між його родинами. 9 Також Єфре́мові нащадки мали свої міста в межах спадкових земель Манасі́ї, і довкола всіх тих міст були поселення.
10 Але єфре́мівці не вигнали ханаа́нців, які мешкали в Гезе́рі, тож ті й досі живуть серед єфре́мівців і працюють на них як підневільні робітники.
Розділ 17
1 Тоді випав жеребок для племені Манасі́ї, який був Йосиповим первістком. Оскільки Манасі́їн первісток Махі́р, батько Гілеа́да, був хоробрим воїном, він отримав Гілеа́д і Баша́н. 2 Решті нащадків Манасі́ї випав жеребок за їхніми родинами: синам Авіезе́ра, синам Хеле́ка, синам Асрії́ла, синам Сихе́ма, синам Хефе́ра і синам Шемі́ди. Це були нащадки Манасі́ї, Йосипового сина, чоловіки за їхніми родинами. 3 Однак Целофеха́д, син Хефе́ра, сина Гілеа́да, сина Махі́ра, сина Манасі́ї, не мав синів, а тільки дочок, яких звали Ма́хла, Но́а, Хо́гла, Мі́лка й Ті́рца. 4 Вони підійшли до священика Елеаза́ра, до Ісуса, Нави́нового сина, та до провідників громади і сказали: «Єгова наказав Мойсею дати нам спадщину серед наших братів». Тож за наказом Єгови вони отримали спадок серед братів свого батька.
5 Окрім земель Гілеа́д і Баша́н, які були по той бік Йордану, Манасі́ї випало ще 10 наділів, 6 бо дочки Манасі́ї одержали спадщину разом з його синами. А решта нащадків Манасі́ї отримали у власність землю Гілеа́д.
7 Кордон Манасі́ї тягнувся від Аси́ра до Міхмета́ту, що навпроти Сихе́ма, а далі йшов на південь до землі мешканців Ен-Таппуа́ха. 8 Земля біля Таппуа́ха дісталася Манасі́ї, сам же Таппуа́х, який був на кордоні Манасі́ї, належав нащадкам Єфре́ма. 9 Далі кордон спускався на південь до долини Ка́на. Серед міст Манасі́ї були міста Єфре́ма. Кордон Манасі́ї проходив північним боком долини та закінчувався біля моря. 10 На південь від долини лежав наділ Єфре́ма, а на північ — наділ Манасі́ї, і його кордоном було море. На півночі вони межували з Аси́ром, а на сході — з Іссаха́ром.
11 У наділах Іссаха́ра й Аси́ра плем’я Манасі́ї отримало Бет-Шеа́н і залежні від нього міста, Ївлеа́м і залежні від нього міста, Дор з його мешканцями й залежні від нього міста, Ен-Дор з його мешканцями й залежні від нього міста, Таана́х з його мешканцями й залежні від нього міста і Мегі́ддо з його мешканцями й залежні від нього міста — три пагористі місцевості.
12 Але нащадки Манасі́ї не змогли заволодіти цими містами, і ханаа́нці залишилися в тому краї. 13 Коли ж ізраїльтяни зміцніли, то примусили ханаа́нців до підневільної праці, але не прогнали їх повністю.
14 Нащадки Йосипа запитали Ісуса Нави́на: «Чому ти виділив нам за жеребкуванням лише один наділ? Ми ж народ численний, бо Єгова донині благословляє нас». 15 Ісус Нави́н відповів: «Якщо ви такий численний народ і гористий край Єфре́ма затісний для вас, то розчистіть для себе місце в лісистій землі періззея́н та рефаї́мів». 16 Але Йосипові нащадки сказали: «Гористого краю нам замало, а всі ханаа́нці, що живуть у долині,— ті, що в Бет-Шеа́ні та залежних від нього містах, і ті, що в долині Єзреї́л, — мають бойові колісниці з залізними косами». 17 Тоді Ісус Нави́н відказав нащадкам Йосипа, племенам Єфре́ма і Манасі́ї: «Ви дійсно народ численний і могутній. Одного наділу вам справді буде мало, 18 тому вам належатиме весь гористий край. Там є ліс, але ви його вирубаєте, і ця місцевість стане межею вашого наділу. Вам треба прогнати ханаа́нців, хоча вони сильні і мають бойові колісниці з залізними косами».
Розділ 18
1 Тоді вся ізра́їльська громада зібралася в Ші́ло. Вони поставили там намет зборів, бо вже завоювали той край. 2 Але серед ізраїльтян залишилося сім племен, яким ще не виділили спадщини. 3 Тож Ісус Нави́н сказав ізраїльтянам: «Доки будете зволікати? Коли підете й повністю заволодієте землею, яку вам дав Єгова, Бог ваших прабатьків? 4 Виберіть з кожного племені по троє чоловіків, і я пошлю їх, щоб вони обійшли цю землю та склали її опис для розподілу спадщини. А потім нехай повернуться до мене. 5 Вони поділять землю на сім частин. Юда залишиться у своїх землях на півдні, а нащадки Йосипа — на півночі. 6 Ви ж, склавши опис, розділіть край на сім частин, принесіть цей опис мені, і я кину для вас жеребок перед нашим Богом Єговою. 7 Однак левіти не матимуть частки серед вас, бо їхня спадщина — священицьке служіння Єгові. А Гад, Руви́м і половина племені Манасі́ї вже отримали спадок, який дав їм Мойсей, слуга Єгови, на східному боці Йордану».
8 Тож, коли чоловіки зібралися в дорогу, щоб скласти опис тих земель, Ісус Нави́н звелів їм: «Рушайте, обійдіть ті землі, складіть опис і поверніться до мене. А я тут, у Ші́ло, кину для вас жеребки перед Єговою». 9 Ті чоловіки вирушили, обійшли край і зробили в сувої опис того краю, поділивши його на сім частин відповідно до міст, які там були. Після цього вони повернулися до Ісуса Нави́на в табір у Ші́ло. 10 Там він кинув для них жеребки перед Єговою і розподілив край серед ізраїльтян за їхніми частками.
11 Наділ за першим жеребком дістався племені Веніями́на і був розподілений між його родинами. Їхній наділ лежав між землями Юди та землями Йосипа. 12 Північний кордон Веніями́нового наділу починався від Йордану, йшов до північного схилу Єрихона, тягнувся на захід, підіймаючись на гору, і проходив через пустелю коло Бет-Аве́на. 13 Звідти кордон простягався до південного схилу Лу́за, тобто Бете́ля, і спускався до Атаро́т-Адда́ра, що стоїть на горі, на південь від Нижнього Бет-Хоро́на. 14 На західному боці кордон повертав на південь: він тягнувся від гори, яка навпроти Бет-Хоро́на, до Кір’я́т-Ваа́ла, тобто Кір’я́т-Єари́ма, — мі́ста Юдиних нащадків — і там закінчувався. Це західний кордон.
15 Південний кордон починався від краю міста Кір’я́т-Єари́ма, простягався на захід і виходив до джерела Нефтоа́х. 16 Тоді кордон спускався до підніжжя гори, що стояла навпроти долини Гінно́мового Сина, на півночі долини Рефаї́мів, а тоді сходив у долину Гінно́ма, до південного схилу євусея́н, і вниз до Ен-Роге́лю. 17 Далі кордон простягався на північ, йшов до Ен-Шеме́шу, потім до Геліло́ту, що навпроти схилу Адуммі́м, і спускався до каменя Бога́на, Руви́мового сина. 18 Звідти він тягнувся до північного схилу навпроти Ара́ви, спускався до самої Ара́ви, 19 йшов до північного схилу Бет-Хо́гли і закінчувався коло північної затоки Солоного моря, біля гирла Йордану. Таким був південний кордон. 20 Зі східного боку кордоном служив Йордан. Такі кордони з усіх боків оточували спадок нащадків Веніями́на, який був розподілений між їхніми родинами.
21 Ось які міста отримали родини Веніями́нового племені: Єрихон, Бет-Хо́гла, Еме́к-Кеци́ц, 22 Бет-Ара́ва, Цемараї́м, Бете́ль, 23 Авві́м, Па́ра, О́фра, 24 Кефа́р-Аммо́ні, О́фні й Ге́ва — усього 12 міст з поселеннями.
25 Гіво́н, Ра́ма, Бееро́т, 26 Мі́цпа, Кефі́ра, Мо́ца, 27 Реке́м, Їрпеї́л, Тара́ла, 28 Це́ла, Еле́ф, а також місто євусея́н, тобто Єрусалим, Гі́ва й Кір’я́т — усього 14 міст з поселеннями.
Це спадок Веніями́нових нащадків, розподілений між їхніми родинами.
Розділ 19
1 Наділ за другим жеребком дістався племені Симео́на і був розподілений між його родинами. Їхній спадок був серед наділу Юди. 2 Плем’я Симео́на успадкувало Бее́р-Ше́ву з Ше́вою, Мола́ду, 3 Хаца́р-Шуа́л, Ба́лу, Еце́м, 4 Ельтола́д, Бету́л, Хо́рму, 5 Цикла́г, Бет-Маркаво́т, Хаца́р-Су́су, 6 Бет-Левао́т і Шарухе́н — усього 13 міст з поселеннями. 7 А ще Аї́н, Риммо́н, Ете́р і Аша́н — усього 4 міста з поселеннями, 8 а також усі поселення довкола тих міст аж до Ваала́т-Бее́ра, тобто Ра́ми, що на півдні. Це спадок племені Симео́на, розподілений між його родинами. 9 Симео́новим нащадкам виділили спадок у наділі Юди, бо частка племені Юди була для нього завелика. Тож нащадки Симео́на отримали володіння серед Юдиного спадку.
10 Наділ за третім жеребком дістався нащадкам Завуло́на і був розподілений між їхніми родинами. Кордон їхнього спадку тягнувся аж до Сари́да. 11 Він піднімався на захід до Мара́ли, сягав Даббаше́та і далі йшов до долини, що навпроти Йокнеа́ма. 12 А з Сари́да кордон простягався у напрямі сходу сонця до околиць Кісло́т-Таво́ра і до Давера́та, а потім піднімався до Яфі́ї. 13 Звідти він тягнувся у напрямі сходу сонця до Гат-Хефе́ра, до Ет-Каци́ну, до Риммо́на та до Не́а 14 і, огинаючи місто з півночі, повертав до Ханнато́на, а закінчувався в долині Їфта́х-Ель. 15 Там були також Катта́т, Нагала́л, Шімро́н, Їда́ла і Віфлеєм — усього 12 міст з поселеннями. 16 Ці міста з поселеннями були спадщиною нащадків Завуло́на, яку розподілили між їхніми родинами.
17 Наділ за четвертим жеребком дістався нащадкам Іссаха́ра і був розподілений між їхніми родинами. 18 Кордон їхнього наділу тягнувся до Єзреї́ла, Кесуло́та, Шуне́ма, 19 Хафараї́ма, Шіо́на, Анахара́та, 20 Раббі́та, Кішйо́на, Аве́ца, 21 Реме́та, Ен-Ганні́ма, Ен-Ха́дди і Бет-Пацце́ца. 22 Кордон сягав Таво́ру, Шахаци́му і Бет-Шеме́ша, а закінчувався коло Йордану. Усього було 16 міст з поселеннями. 23 Ці міста з поселеннями були спадщиною племені Іссаха́ра, яку розподілили між його родинами.
24 Наділ за п’ятим жеребком дістався племені Аси́ра і був розподілений між його родинами. 25 Кордон їхнього наділу йшов до Хелка́та, Ха́лі, Бете́на, Ахша́фа, 26 Алламмеле́ха, Ама́да та Міша́ла і тягнувся на захід до Карме́лю та до Шихо́р-Лівна́ту, 27 далі повертав на схід до Бет-Даго́на, сягав Завуло́на й північного краю долини Їфта́х-Ель, а також Бет-Еме́ка й Неії́ла, проходив зліва від Каву́ла, 28 а тоді тягнувся до Евро́на, Рехо́ва, Хаммо́на, Ка́ни та аж до Великого Сидо́на. 29 Потім кордон повертав назад, до Ра́ми, і, проходячи через укріплене місто Тир, а також Хо́су, закінчувався коло моря, поблизу міст Ахзі́в, 30 У́мма, Афе́к і Рехо́в. Усього було 22 міста з поселеннями. 31 Ці міста з поселеннями були спадщиною племені Аси́ра, яку розподілили між його родинами.
32 Наділ за шостим жеребком дістався нащадкам Нефтали́ма і був розподілений між їхніми родинами. 33 Кордон їхнього наділу тягнувся від Хеле́фу і від великого дерева в Цаананні́мі, йшов до Ада́мі-Неке́ву, Явнеї́лу і аж до Лакку́му, а закінчувався коло Йордану. 34 На заході кордон повертав до Азно́т-Таво́ра, звідти йшов до Хукко́ка, на півдні сягав Завуло́на, на заході — Аси́ра, а на сході коло Йордану — землі́ Юди. 35 Ось які укріплені міста там були: Цидді́м, Цер, Хамма́т, Ракка́т, Кіннере́т, 36 Ада́ма, Ра́ма, Хацо́р, 37 Кеде́ш, Едре́й, Ен-Хацо́р, 38 Їро́н, Мігда́л-Ель, Хоре́м, Бет-Ана́т і Бет-Шеме́ш — усього 19 міст з поселеннями. 39 Ці міста з поселеннями були спадщиною племені Нефтали́ма, яку розподілили між його родинами.
40 Наділ за сьомим жеребком дістався племені Да́на і був розподілений між його родинами. 41 Кордон їхнього спадку йшов через Цо́ру, Ештао́л, Ір-Шаме́ш, 42 Шаалавві́н, Айяло́н, Ї́тлу, 43 Ело́н, Ті́мну, Екро́н, 44 Ельте́ке, Гіббето́н, Ваала́т, 45 Єгу́д, Бене́-Вера́к, Гат-Риммо́н, 46 Ме-Ярко́н та Ракко́н і проходив навпроти Йо́ппії. 47 Але наділ нащадків Да́на був замалий для них. Тож вони пішли війною на Леше́м, захопили це місто і вигубили його мешканців мечем. Тоді Да́нові нащадки взяли Леше́м собі у володіння, оселилися в ньому і назвали це місто Дан, за іменем свого прабатька. 48 Ці міста з поселеннями були спадщиною племені Да́на, яку розподілили між його родинами.
49 Так було закінчено розподіл землі на спадкові наділи. Після цього ізраїльтяни виділили у своїх володіннях спадок і самому Ісусові, сину Нави́на. 50 За наказом Єгови вони дали йому місто, яке він просив,— Тімна́т-Сера́х, що в гористому краї Єфре́ма. Ісус відбудував те місто й оселився в ньому.
51 Це спадкові наділи, які розподілили жеребкуванням священик Елеаза́р, Ісус Нави́н та голови родів Ізра́їлевих племен. Зробили вони це в Ші́ло перед Єговою при вході в намет зборів. Так закінчився розподіл краю.
Розділ 20
1 Тоді Єгова промовив до Ісуса Нави́на: 2 «Скажи ізраїльтянам: “Виберіть собі міста-сховища, про які я говорив вам через Мойсея. 3 Ці міста будуть для вас сховищами від месника за кров: туди зможе втекти той, хто ненавмисно або випадково когось уб’є. 4 Він має втекти в одне з цих міст, стати біля входу в міську браму і розповісти про свою справу старійшинам міста. Тоді вони пустять його в місто, дадуть місце для проживання, і він залишиться з ними. 5 Коли за ним поженеться месник за кров, вони не повинні видавати його в руки месника, бо той чоловік убив свого ближнього випадково, а раніше не мав до нього ненависті. 6 Він житиме в тому місті, поки не стане перед громадою на суд. А повернутися додому у своє місто він зможе лише після смерті первосвященика, який служитиме в той час”».
7 Тож у гористому краї Нефтали́ма, в Галілеї, вони освятили для цього Кеде́ш, у гористому краї Єфре́ма — Сихе́м, а в гористому краї Юди — Кір’я́т-А́рбу, тобто Хевро́н. 8 Біля Йордану, на схід від Єрихона, вибрали місто Беце́р, яке належало Руви́мовому племені й було в пустелі на плоскогір’ї; у Гілеа́ді вибрали Рамо́т, що належав племені Га́да, а в Баша́ні, на землях племені Манасі́ї,— Гола́н.
9 Це були міста, призначені для всіх ізраїльтян і тих, що жили серед них як чужинці. Кожен, хто ненавмисно вбив когось, міг утекти туди, щоб не загинути від руки месника за кров, перш ніж стане перед громадою на суд.
Розділ 21
1 Тоді голови родів левітів прийшли до священика Елеаза́ра, до Ісуса, Нави́нового сина, і до голів родин Ізра́їлевих племен,— 2 а було це в Ші́ло, в ханаа́нському краї,— і сказали їм: «Єгова звелів через Мойсея дати нам міста для проживання, а також пасовища для нашої худоби». 3 Тож за наказом Єгови ізраїльтяни дали левітам зі своєї спадщини міста і прилеглі пасовища.
4 Спочатку випав жеребок родинам кега́тівців. Левітам, які були нащадками священика Аарона, дісталося за жеребком 13 міст від племен Юди, Симео́на і Веніями́на.
5 А решті кега́тівців було виділено 10 міст від родин племені Єфре́ма, племені Да́на і половини племені Манасі́ї.
6 Гершо́нівцям було виділено 13 міст від родин племені Іссаха́ра, племені Аси́ра, племені Нефтали́ма і половини племені Манасі́ї в Баша́ні.
7 Родини мера́рівців отримали 12 міст від племені Руви́ма, племені Га́да і племені Завуло́на.
8 Отже, за жеребком ізраїльтяни дали левітам міста́ й прилеглі пасовища, як і наказав Єгова через Мойсея.
9 Тож плем’я Юди і плем’я Симео́на виділили міста, назви яких наведені далі, 10 і вони були дані нащадкам Аарона з родин кега́тівців, левітам, бо їм випав перший жеребок. 11 Їм виділили в гористому краї Юди Кір’я́т-А́рбу (А́рба був батьком Ана́ка), тобто Хевро́н, і прилеглі пасовища, 12 а поля того міста і довколишні поселення дали у володіння Кале́ву, сину Єфунне́.
13 Нащадкам священика Аарона дали Хевро́н з прилеглими пасовищами як місто-сховище для тих, хто когось убив, а також Лі́вну з прилеглими пасовищами, 14 Ятті́р з пасовищами, Ештемо́а з пасовищами, 15 Холо́н з пасовищами, Деві́р з пасовищами, 16 Аї́н з пасовищами, Ю́тту з пасовищами та Бет-Шеме́ш з пасовищами — 9 міст від тих двох племен.
17 А плем’я Веніями́на дало Гіво́н з пасовищами, Ге́ву з пасовищами, 18 Анато́т з пасовищами та Алмо́н з пасовищами — 4 міста.
19 Усього нащадки Аарона, священики, отримали 13 міст з прилеглими пасовищами.
20 Решті родин кега́тівців, які належали до левітів, дісталися за жеребком міста́ від племені Єфре́ма. 21 У гористому краї Єфре́ма їм дали Сихе́м з прилеглими пасовищами як місто-сховище для тих, хто когось убив, а також Гезе́р з пасовищами, 22 Ківцаї́м з пасовищами і Бет-Хоро́н з пасовищами — 4 міста.
23 Від племені Да́на вони отримали Ельте́ке з пасовищами, Гіббето́н з пасовищами, 24 Айяло́н з пасовищами і Гат-Риммо́н з пасовищами — 4 міста.
25 Від половини племені Манасі́ї — Таана́х з прилеглими пасовищами та Гат-Риммо́н з пасовищами — 2 міста.
26 Отже, решта родин кега́тівців отримала 10 міст з прилеглими пасовищами.
27 А гершо́нівці з родин левітів отримали від половини племені Манасі́ї баша́нський Гола́н з прилеглими пасовищами як місто-сховище для тих, хто когось убив, і Бееште́ру з пасовищами — 2 міста.
28 Від племені Іссаха́ра — Кішйо́н з пасовищами, Давера́т з пасовищами, 29 Ярму́т з пасовищами та Ен-Ганні́м з пасовищами — 4 міста.
30 Від племені Аси́ра — Міша́л з пасовищами, Авдо́н з пасовищами, 31 Хелка́т з пасовищами та Рехо́в з пасовищами — 4 міста.
32 Від племені Нефтали́ма — Кеде́ш, що в Галілеї, з прилеглими пасовищами як місто-сховище для тих, хто когось убив, а також Хаммо́т-Дор з пасовищами та Карта́н з пасовищами — 3 міста.
33 Усього ж родини гершо́нівців отримали 13 міст з прилеглими пасовищами.
34 Родини мера́рівців, решта левітів, отримали від племені Завуло́на Йокнеа́м з пасовищами, Ка́рту з пасовищами, 35 Ді́мну з пасовищами та Нагала́л з пасовищами — 4 міста.
36 Від племені Руви́ма — Беце́р з пасовищами, Яга́ц з пасовищами, 37 Кедемо́т з пасовищами та Мефаа́т з пасовищами — 4 міста.
38 Від племені Га́да — гілеа́дський Рамо́т з пасовищами як місто-сховище для тих, хто когось убив, а також Маханаї́м з пасовищами, 39 Хешбо́н з пасовищами та Язе́р з пасовищами — усього 4 міста.
40 Отже, родинам мера́рівців, решті родин левітів, було виділено 12 міст.
41 Усього на землях ізраїльтян левіти отримали 48 міст з пасовищами. 42 Довкола кожного з тих міст було пасовище.
43 І дав Єгова ізраїльтянам увесь той край, як і поклявся їхнім прабатькам, тож вони заволоділи ним та оселилися там. 44 Єгова дав ізраїльтянам мир навкруги, як і поклявся їхнім прабатькам. Ніхто не міг встояти перед ними — Єгова дав їм у руки всіх ворогів. 45 З усього того доброго, що Єгова обіцяв Ізра́їлю, жодна обіцянка не залишилась невиконаною — усе здійснилося.
Розділ 22
1 Тоді Ісус Нави́н скликав руви́мівців, га́дівців та половину племені Манасі́ї 2 і сказав їм: «Ви дотримувалися всього, що велів вам Мойсей, слуга Єгови, і слухалися всіх моїх наказів. 3 Весь цей час, аж донині, ви не покидали своїх братів та виконували наказ Єгови, вашого Бога. 4 І ось ваш Бог Єгова дарував мир вашим братам, як і обіцяв їм. Тепер ви можете повернутися до своїх наметів у землю, яку Мойсей, слуга Єгови, дав вам у володіння по той бік Йордану. 5 Тільки старанно дотримуйтеся наказів та Закону, який дав вам Мойсей, слуга Єгови, — любіть свого Бога Єгову, ходіть усіма його дорогами, виконуйте його заповіді, горніться до нього і служіть йому всім своїм серцем і всією своєю душею».
6 Після цього Ісус Нави́н поблагословив їх та відіслав додому, і вони пішли до своїх наметів. 7 Одній половині племені Манасі́ї Мойсей дав спадок у Баша́ні. А іншій половині Ісус Нави́н дав землю на західному боці Йордану разом з їхніми братами. Коли Ісус Нави́н відсилав їх до наметів, він поблагословив їх 8 і сказав: «Вертайтеся до своїх наметів і візьміть з собою великі маєтки, численну худобу, срібло, золото, мідь, залізо та багато одягу. Поділіться зі своїми братами здобиччю, яку ви захопили у ворогів».
9 Після того руви́мівці, га́дівці і половина племені Манасі́ї розійшлися з іншими ізраїльтянами і вирушили з Ші́ло, що в ханаа́нському краї, до Гілеа́ду — землі́, яку вони отримали у власність і в якій оселилися за наказом Єгови, даним через Мойсея. 10 Коли руви́мівці, га́дівці й половина племені Манасі́ї прибули до околиць Йордану в ханаа́нському краї, то збудували біля ріки дуже великий жертовник. 11 Згодом інші ізраїльтяни почули таке: «Руви́мівці, га́дівці та половина племені Манасі́ї побудували жертовник на кордоні ханаа́нського краю, біля Йордану, на території, яка належить ізраїльтянам». 12 Почувши це, ізраїльтяни зібралися всією громадою в Ші́ло, щоб піти проти них війною.
13 Тоді ізраїльтяни відіслали в Гілеа́д до руви́мівців, га́дівців і до половини племені Манасі́ї Пінха́са, сина священика Елеаза́ра, 14 а з ним 10 провідників родів — по одному провіднику з кожного роду, з кожного племені Ізра́їля. Усі вони були головами родів між Ізра́їлевими тисячами. 15 І коли посланці прийшли в Гілеа́д до руви́мівців, га́дівців та половини племені Манасі́ї, то сказали:
16 «Ціла громада Єгови запитує вас: “Чому ви зрадили Бога Ізра́їля? Ви сьогодні відвернулися від Єгови, бо побудували собі жертовник і збунтувалися проти Єгови. 17 Чи ж мало нам провини, яку ми вчинили коло Пео́ру? Ми досі не очистилися від неї, хоча громада Єгови і була покарана. 18 А тепер ви відвертаєтесь від Єгови! Таж якщо ви сьогодні збунтуєтеся проти Єгови, то завтра він розгнівається на всю Ізра́їлеву громаду. 19 Коли земля, якою ви заволоділи, нечиста, то поверніться в край, що належить Єгові, — край, де стоїть святий намет Єгови, та оселіться серед нас. Але проти Єгови не бунтуйтеся і не робіть з нас бунтівників, будуючи собі ще один жертовник, бо в нас уже є жертовник Єгови, нашого Бога. 20 Хіба ж не на всю громаду Ізра́їля розгнівався Бог, коли Аха́н, син Зера́ха, зрадив Бога і взяв те, що треба було знищити? І не він один загинув через ту провину”».
21 На це руви́мівці, га́дівці та половина племені Манасі́ї відповіли головам Ізра́їлевих тисяч: 22 «Єгова — Бог над богами! Єгова — Бог над богами! Він знає, і весь Ізра́їль також буде знати. Якщо ми збунтувалися і стали невірними Єгові, нехай він не пощадить нас сьогодні. 23 Якщо ми збудували собі цей жертовник, аби відвернутися від Єгови й складати на ньому цілопалення, хлібні приношення й мирні жертви, то хай Єгова покарає нас. 24 Насправді ж ми зробили це з іншої причини. Ми подумали, що в майбутньому ваші сини скажуть нашим синам: “Яке ви маєте право поклонятися з нами Єгові, Богу Ізра́їля? 25 Таж Єгова розділив Йорданом нас і вас, руви́мівці й га́дівці. Ви не маєте нічого спільного з Єговою!” І ваші сини будуть перешкоджати нашим синам поклонятися Єгові.
26 Тому ми подумали: “Нам обов’язково потрібно збудувати собі жертовник, але не для того, щоб приносити цілопалення чи жертви, 27 а щоб він став свідком між нами і вами та між нашими нащадками — свідком того, що ми будемо служити Єгові, складати цілопалення, мирні жертви та інші жертвоприношення. Тоді в майбутньому ваші сини не скажуть нашим синам: «Ви не маєте нічого спільного з Єговою!»” 28 Ми подумали: “Якщо вони в майбутньому скажуть це нам і нашим нащадкам, то ми відповімо: «Подивіться на жертовник, який наші прабатьки зробили на подобу жертовника Єгови. Вони поставили його не для цілопалень чи жертвоприношень, а як свідка між вами і нами»”. 29 Нам навіть на думку не спадало бунтуватися проти Єгови і відвертатись від Єгови! Ми зовсім не хотіли будувати собі інший жертовник для цілопалень, хлібних приношень і жертв, бо в нас уже є жертовник Єгови, нашого Бога, що стоїть перед його святим наметом».
30 Коли священик Пінха́с, а також провідники громади і голови Ізра́їлевих тисяч, які були з ним, почули слова нащадків Руви́ма, Га́да і Манасі́ї, то це їм сподобалось. 31 Тож Пінха́с, син священика Елеаза́ра, сказав нащадкам Руви́ма, Га́да і Манасі́ї: «Сьогодні ми переконалися, що Єгова між нами, бо ви не зрадили Єгову. Ви врятували ізраїльтян від руки Єгови».
32 Після цього Пінха́с, син священика Елеаза́ра, і провідники народу повернулися з Гілеа́ду від руви́мівців та га́дівців у ханаа́нський край і принесли відповідь решті ізраїльтян. 33 Почуте сподобалося ізраїльтянам, тож вони прославили Бога й більше не говорили про те, щоб піти війною на руви́мівців та га́дівців і зруйнувати їхній край.
34 Тож руви́мівці та га́дівці дали тому жертовнику назву, бо казали: «Це свідок для нас, що Єгова — правдивий Бог».
Розділ 23
1 Минуло багато часу відтоді, як Єгова дарував Ізра́їлю мир, врятувавши від усіх довколишніх ворогів. Ісус Нави́н вже постарів і був похилого віку. 2 Тож він скли́кав усіх ізраїльтян, їхніх старійшин, голів, суддів та начальників і сказав їм: «Я постарів, я вже похилого віку. 3 Ви на власні очі бачили все, що ваш Бог Єгова зробив задля вас усім цим народам. Ваш Бог Єгова воював за вас. 4 Дивіться, я жеребкуванням розподілив між вами землі незавойованих народів, і вони будуть спадщиною ваших племен, а також землі всіх народів, які я вигубив, — від Йордану до Великого моря на заході. 5 Ваш Бог Єгова змушував їх утікати від вас, він прогнав їх, і зрештою ви заволоділи їхнім краєм, як ваш Бог Єгова і обіцяв вам.
6 Тож будьте хоробрими й мужніми: дотримуйтесь усіх слів, записаних в книзі Закону Мойсея, і виконуйте все, про що говориться в цьому Законі. Ніколи не відступайте від нього ні вправо, ні вліво 7 і ніколи не єднайтеся з народами, які залишилися серед вас. Імена їхніх богів навіть не згадуйте, не кляніться ними, ніколи не служіть їм і не вклоняйтеся. 8 Горніться лише до свого Бога Єгови, як ви робили донині. 9 Єгова прожене перед вами великі й могутні народи, адже досі ніхто не зміг протистояти вам. 10 Один чоловік з-поміж вас поженеться за тисячею, бо за вас воює ваш Бог Єгова, як він і обіцяв. 11 Тож любіть Єгову, свого Бога, і завдяки цьому ви постійно будете пильними.
12 Якщо ж ви відвернетеся від Бога й почнете горнутися до решти з тих народів, що залишилися серед вас, будете укладати з ними шлюбні союзи і єднатися з ними, а вони з вами, 13 то знайте: тоді ваш Бог Єгова перестане проганяти ці народи задля вас. Вони будуть для вас пасткою, тенетами, батогом на вашу спину та колючками у ваших очах, поки ви не погинете в цьому доброму краї, який ваш Бог Єгова вам дав.
14 Я скоро помру, а ви добре знаєте — знаєте всім своїм серцем та всією своєю душею, що жодне слово з усіх тих добрих обіцянок, які Єгова дав вам, не залишилось несповненим, усе виконалося. Жодне слово не було порожнім. 15 Але так само як ваш Бог Єгова сповнив усі добрі обіцянки, котрі вам дав, так Єгова наведе на вас і все те лихо, яке обіцяв, і винищить вас з того хорошого краю, котрий ваш Бог Єгова дав вам. 16 Якщо ви порушите угоду, якої вам наказав дотримуватися ваш Бог Єгова, і почнете служити іншим богам та вклонятися їм, тоді Єгова запалає на вас гнівом, і ви швидко погинете в цьому доброму краї, який він дав вам».
Розділ 24
1 Тоді Ісус Нави́н зібрав у Сихе́мі всі племена Ізра́їля і скликав його старійшин, голів, суддів та начальників, і вони стали перед правдивим Богом. 2 Ісус Нави́н промовив до цілого народу: «Так говорить Єгова, Бог Ізра́їля: “Багато років тому ваші прабатьки — а серед них і Тера́х, батько Авраама й Нахо́ра,— жили по той бік Ріки і служили іншим богам.
3 Згодом я взяв вашого прабатька Авраама з того боку Ріки, водив його по всьому ханаа́нському краю і розмножив його потомство. Я дав йому Ісака, 4 потім Ісаку дав Якова та Ісава. Ісав успадкував гору Сеї́р, а Яків зі своїми синами пішов до Єгипту. 5 Пізніше я послав Мойсея та Аарона і вразив Єгипет карами, а після того вивів вас звідти. 6 Коли ж я вивів ваших батьків з Єгипту і вони підійшли до Червоного моря, єгиптяни кинулися їм навздогін з бойовими колісницями й вершниками і гналися за ними до самого моря. 7 Тоді ваші батьки почали кликати мене, Єгову, на допомогу, тож я відділив вас від єгиптян темрявою і навів на них води моря, які їх покрили. Ви на власні очі бачили, що́ я вчинив у Єгипті. Потім ви багато років жили в пустелі.
8 Зрештою я привів вас у землю аморея́н, які мешкали по той бік Йордану, і вони стали воювати з вами. Але я дав їх у вашу руку і вигубив їх перед вами, щоб ви заволоділи їхнім краєм. 9 Тоді моа́вський цар Бала́к, син Ціппо́ра, пішов війною на Ізра́їля. Він послав за Валаа́мом, Бео́ровим сином, щоб той прокляв вас. 10 Та я не послухав Валаа́ма і змусив його кілька разів поблагословити вас. Так я визволив вас з його рук.
11 Коли ж ви перейшли Йордан і прибули до Єрихона, то його провідники, аморея́ни, періззея́ни, ханаа́нці, хетя́ни, гіргашея́ни, хіввея́ни і євусея́ни почали воювати з вами, але я дав їх у вашу руку. 12 Перш ніж ви прийшли, я навів на них почуття безпорадності, і ця безпорадність — а не ваш меч або лук — змусила їх утікати від вас, як утікали двоє аморе́йських царів. 13 Я дав вам землю, яку ви не надбали важкою працею, та міста, які ви не будували, і ви оселилися в них. Ви їсте плоди виноградників та оливкових гаїв, які не садили”.
14 Тож бійтеся Єгови й служіть йому з непорочністю і вірністю. Позбудьтеся богів, яким служили ваші прабатьки по той бік Ріки та в Єгипті, і служіть Єгові. 15 Якщо ж ви не хочете служити Єгові, то виберіть собі сьогодні, кому будете служити: чи богам, яким служили ваші прабатьки по той бік Ріки, чи богам аморея́н, у краю яких ви живете. А я та мій дім будемо служити Єгові».
16 На це народ відповів: «Ні! Ми нізащо не покинемо Єгову і не будемо служити іншим богам. 17 Це Єгова, наш Бог, вивів нас і наших батьків з єгипетського краю, з дому рабства. Це він чинив на наших очах великі чуда і завжди охороняв нас на шляху, яким ми йшли, та серед усіх народів, чиї землі ми проходили. 18 Єгова вигнав усі ті народи, в тому числі аморея́н, що жили в цьому краї до нас. Тому ми також будемо служити Єгові, бо він наш Бог».
19 Тоді Ісус Нави́н промовив до народу: «Чи зможете ви служити Єгові? Адже він — Бог святий, Бог, який вимагає цілковитої відданості. Він не прощатиме ваших переступів та гріхів. 20 І, якщо ви покинете Єгову й служитимете чужим богам, він теж постане проти вас і знищить вас, хоча перед тим робив вам добро».
21 Та люди відповіли Ісусу Нави́ну: «Ні, ми будемо служити Єгові!» 22 А він сказав: «Ви самі собі свідки, що з власної волі вирішили служити саме Єгові». Вони ж відказали: «Так, ми свідки».
23 «Тоді усуньте з-поміж себе чужих богів і прихиліть своє серце до Єгови, Бога Ізра́їля». 24 І народ відповів Ісусу Нави́ну: «Ми будемо служити Єгові, нашому Богу, і будемо слухати його голосу!»
25 Того дня Ісус Нави́н уклав з ізраїльтянами угоду і дав їм у Сихе́мі відповідну постанову й закон. 26 Потім він записав ці слова у книгу Божого Закону, взяв великого каменя і поставив його під великим деревом коло святині Єгови.
27 І промовив Ісус Нави́н до всього народу: «Цей камінь буде свідком проти нас, бо він чув усе, що говорив нам Єгова. Якщо ви зречетеся свого Бога, цей камінь свідчитиме проти вас». 28 Ісус Нави́н відпустив усіх, і кожен пішов до свого спадку.
29 Після усіх тих подій Ісус, Нави́нів син, слуга Єгови, помер у віці 110 років. 30 Тож Ісуса поховали на землі, яка належала до його спадкового наділу, в Тімна́т-Сера́ху, що в гористому краї Єфре́ма на північ від гори Гаа́ш. 31 І служили ізраїльтяни Єгові всі дні Ісуса Нави́на й усі дні старійшин, які пережили Ісуса і знали все, що Єгова зробив для Ізра́їля.
32 А Йосипові кості, які ізраїльтяни принесли з Єгипту, були поховані в Сихе́мі, на ділянці поля, котру Яків купив за 100 кеси́тів у синів Гамо́ра, Сихе́мового батька, і котра стала спадком синів Йосипа.
33 Помер також Елеаза́р, Ааронів син. Поховали Елеаза́ра на пагорбі Пінха́са, його сина. Цей пагорб Пінха́с отримав у гористому краї Єфре́ма.
