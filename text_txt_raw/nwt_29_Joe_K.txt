КНИГА ЙОІЛА
КОРОТКИЙ ЗМІСТ
Розділ 1
	Кара: нашестя комах (вірші 1–14)
	«День Єгови близько!» (вірші 15–20)
		Пророк волає до Єгови (вірші 19,20)
Розділ 2
	День Єгови; могутнє Боже військо (вірші 1–11)
	Заклик повернутися до Єгови (вірші 12–17)
		«Роздирайте свої серця» (вірш 13)
	Єгова відповідає народу (вірші 18–32)
		«Я виллю свій дух» (вірш 28)
		Чуда на небі й на землі (вірш 30)
		Ті, що кличуть ім’я Єгови, спасуться (вірш 32)
Розділ 3
	Єгова судить усі народи (вірші 1–17)
		Йосафатова долина (вірші 2, 12)
		Долина суду (вірш 14)
		Єгова — твердиня для Ізраїля (вірш 16)
	Єгова благословляє свій народ (вірші 18–21)
Кінець короткого змісту
Розділ 1
1 Слово, яке Єгова промовив через Йоі́ла, Петуї́лового сина:
2 «Послухайте, старійшини!
Почуйте, всі мешканці краю!
Чи траплялося подібне у ваші дні
або за днів ваших прабатьків?
3 Розкажіть про це своїм синам,
ваші сини нехай розкажуть своїм синам,
а ті — наступному поколінню.
4 Те, що лишилося після першого нашестя сарани, доїла сарана, яка прилетіла роєм за нею;
те, що залишилося після неї, доїли її личинки,
а те, що лишилося після них, доїла сарана, яка пожирала все на своєму шляху.
5 Прокиньтеся, п’яниці, і плачте.
Голосіть, усі, хто любить пити молоде вино,
бо його відняли від ваших уст.
6 На мій край напав могутній, незліченний народ.
Зуби в нього — то зуби лев’ячі, і щелепи — як у лева.
7 Він понищив мою виноградну лозу, а від мого фігового дерева залишив тільки пень.
Він обдер їх настільки, що на гілках не лишилося кори,
а тоді викинув геть.
8 Ридай, як дівчина в жалобному одязі
ридає за нареченим своєї молодості.
9 У домі Єгови вже немає хлібного приношення і виливної жертви.
Священиків, служителів Єгови, охопив смуток.
10 Поля лежать спустошені, земля поринула в жалобу,
бо зерно знищене, молоде вино висохло і вичерпалася олія.
11 Рільники збентежені, а виноградарі голосять
за пшеницею та ячменем,
бо врожай на полі пропав.
12 Виноградна лоза висохла,
фігове дерево зів’яло.
Гранат, пальма і яблуня —
усі дерева на полі — позасихали.
Радість народу обернулася на сором.
13 Священики, одягніть мішковину і тужіть!
Голосіть, служителі жертовника!
Спіть у мішковині, слуги мого Бога,
бо в Божий дім вже ніхто не приносить хлібного приношення і виливної жертви.
14 Проголосіть піст, скличте урочисте зібрання.
Зберіть старійшин та всіх мешканців краю
біля дому вашого Бога Єгови і волайте до Єгови про допомогу.
15 Горе, бо день той наближається!
День Єгови близько!
Він прийде і принесе знищення від Всемогутнього.
16 Хіба не зникла в нас на очах їжа?
Хіба не стихли радощі й веселощі в домі нашого Бога?
17 Насіння лежить зіпсуте під лопатами.
Комори спорожніли,
а стодоли зруйновані, бо збіжжя зотліло.
18 Навіть худоба стогне!
Стада розбрелися, бо не мають паші.
Отари овець зазнаю́ть покарання.
19 До тебе, Єгово, я буду волати,
бо вогонь пожер пасовища в пустелі
і полум’я знищило всі дерева у полі.
20 Дикі звірі теж линуть до тебе,
бо водні потоки пересохли
і вогонь пожер пасовища в пустелі».
Розділ 2
1 «Засурміть у ріг на Сіоні!
Подайте бойовий клич на моїй святій горі!
Хай тремтять усі жителі краю,
бо надходить день Єгови! Цей день уже близько!
2 Це день темряви й мороку,
день хмар і густого мороку;
він наче світло досвітньої зорі, що розливається по горах.
Ось народ численний і могутній,
якого ще ніколи не було,
і в наступних поколіннях
не буде такого, як він.
3 Перед ним вогонь усе спопеляє,
а позаду пожирає полум’я.
Перед ним лежить край, подібний до Едемського саду,
а позаду лишається безлюдна пустка;
ніщо не може вціліти.
4 На вигляд він — мов табун коней.
Вони біжать, як бойові скакуни.
5 Скачуть вони із гуркотом, подібним до гуркоту колісниць, що несуться вершинами гір,
подібним до тріскоту полум’я, яке пожирає стерню.
Вони — мов сильний народ, вишикуваний до бою.
6 Через них народи зазна́ють мук.
Обличчя всіх людей розчервоніються.
7 Вони йдуть у наступ, як воїни,
і видираються на мур, як бійці.
Кожен тримається свого шляху
і зі стежки своєї не сходить.
8 Не штовхають вони один одного,
кожен просувається своїм шляхом.
І, навіть якщо хтось із них падає від стріл,
інші не виходять зі строю.
9 Вони вриваються в місто, підіймаються на мури,
видираються на будинки і, як злодії, влізають у вікна.
10 Перед ними трясеться земля і здригаються небеса.
Сонце й місяць потемніли,
і зірки не сяють.
11 Війську своєму Єгова дасть почути свій голос, табір його — дуже численний.
Той, хто виконує Його слово,— могутній.
День Єгови великий і грізний.
Хто може витримати його?»
12 «Але навіть тепер,— промовляє Єгова,— поверніться до мене всім серцем,
постіть, плачте і ридайте.
13 Роздирайте свої серця, а не одяг.
Поверніться до свого Бога Єгови,
бо він співчутливий і милосердний, негнівливий і сповнений відданої любові.
Тоді він передумає і не наведе лиха.
14 Хто знає, може, ваш Бог Єгова передумає і відверне свій гнів,
щоб ви не залишилися без благословення,
а могли приносити для нього хлібне приношення і виливну жертву.
15 Засурміть у ріг на Сіоні!
Проголосіть піст, скличте урочисте зібрання.
16 Покличте народ та освятіть збір.
Зберіть старих людей, дітей і грудних немовлят.
Хай наречений вийде зі своєї кімнати і наречена — зі свого весільного шатра.
17 Нехай священики, служителі Єгови,
ридають між притвором та жертовником і кажуть:
“Єгово, зглянься над своїм народом
і не роби зі своєї власності посміховища,
хай не панують над нею інші народи.
Чому народи мають казати: «Де ж їхній Бог?»”
18 Тоді Єгова виявить ревність заради свого краю
і змилосердиться над народом своїм.
19 Єгова відповість своєму народові:
“Я обдарую вас зерном, молодим вином та олією,
і ви насититесь сповна.
Я більше не віддам вас на ганьбу народам.
20 А того, хто прийшов з півночі, я прожену від вас
і відішлю в сухий край, у безлюдну пустку.
Його перші ряди обернуться до східного моря,
а тил — до західного.
І підійметься від нього сморід,
буде розноситися гидкий запах,
адже Бог учинить великі діла”.
21 Не бійся, земле!
Тішся й радій, тому що Єгова вчинить величні діла.
22 Не бійтеся, польові звірі,
бо пасовища на пустелі вкриються зеленню.
Дерева знову принесуть плоди,
фігове дерево й виноградна лоза будуть давати щедрий урожай.
23 Сини Сіону, радійте і тіштеся своїм Богом Єговою,
бо він даватиме вам удосталь осіннього дощу,
пошле вам зливу,
осінній дощ і дощ весняний, як це було колись.
24 Ваші токи наповняться очищеним зерном,
молоде вино та олія будуть переливатися в давильнях через край.
25 Я відшкодую вам збитки за ті роки,
коли ваші врожаї поглинала сарана, цілі рої сарани і її личинки, коли все поїдала ненажерлива сарана —
моє велике військо, яке я посилав на вас.
26 Ви будете їсти і насититесь,
і будете хвалити ім’я вашого Бога Єгови,
який робив задля вас чуда.
Мій народ більше ніколи не буде засоромлений.
27 Тоді ви зрозумієте, що я пробуваю серед Ізра́їля
і що я — Єгова, ваш Бог, і немає іншого.
Мій народ більше ніколи не буде засоромлений.
28 Після цього я виллю свій дух на всіляких людей.
І будуть пророкувати ваші сини та дочки,
вашим старим чоловікам будуть снитися сни,
а юнаки ваші матимуть видіння.
29 У ті дні я виллю свій дух
навіть на моїх рабів та рабинь.
30 Також я дам чуда на небі й на землі:
кров, вогонь і стовпи диму.
31 Сонце обернеться на темряву, а місяць — на кров.
Усе це станеться ще до приходу великого і грізного дня Єгови.
32 І кожен, хто кличе ім’я Єгови, спасеться.
На горі Сіон і в Єрусалимі будуть врятовані, як і казав Єгова,—
уцілілі люди, яких Єгова кличе».
Розділ 3
1 «За тих днів, у той час,
коли я поверну полонених синів Юди та Єрусалима,
2 я зберу всі народи
і приведу в Йосафа́тову долину.
Там я буду судитися з ними
через мою власність, через мій народ Ізра́їль,
який вони розпорошили серед народів,
а край мій поділили між собою.
3 Вони кидали жеребок, щоб розділити мій народ.
Хлопчиків міняли на повій,
а дівчаток продавали за вино, щоб напитися.
4 Ти́ре, Сидо́не і всі філісти́мські округи,
що ви маєте проти мене?!
Ви хочете за щось помститися мені?
Якщо ви так мені відплачуєте,
то я швидко, в одну мить, оберну ваші вчинки проти вас.
5 Адже ви забрали моє срібло й золото
і поклали мої найліпші скарби у свої храми,
6 а мешканців Юди та Єрусалима ви продали грекам,
щоб відправити їх подалі від рідного краю.
7 Але я поверну їх звідти, куди ви їх продали,
і оберну ваші вчинки проти вас.
8 Ваших синів і дочок я продам Юдиним синам,
а вони продадуть їх мешканцям Ше́ви, народу далекому,
бо це сказав я, Єгова.
9 Проголосіть серед народів:
“Підготуйтесь до війни! Розбудіть сильних чоловіків!
Хай наблизяться всі воїни, хай вони виступлять!
10 Перекуйте свої лемеші на мечі, а серпи на списи.
І хай слабкий скаже: «Я сильний».
11 Прийдіть, усі довколишні народи, і допоможіть одні одним! Зберіться разом!”»
Єгово, приведи туди своїх сильних.
12 «Хай прокинуться народи і зійдуть у Йосафа́тову долину,
бо я сяду там, щоб судити всі довколишні народи.
13 Візьміться за серпа, бо врожай вже дозрів.
Спустіться і топчіть виноград, бо давильня наповнилась.
Чани переливаються через край, тому що їхньому злу немає міри.
14 Натовпи, численні натовпи стоять у долині суду,
бо близько вже день, коли Єгова судитиме людей у цій долині.
15 Сонце й місяць потемніють,
а зірки не сяятимуть.
16 Тоді Єгова, наче лев, заричить із Сіону,
він озветься з Єрусалима.
Небо і земля затрясуться,
але Єгова буде притулком для свого народу,
твердинею для Ізра́їля.
17 І ви зрозумієте, що я, Єгова,— ваш Бог. Я перебуваю на Сіоні, моїй святій горі.
Єрусалим стане святим місцем,
і чужинці більше не будуть проходити через нього.
18 У той день з гір буде стікати молоде вино,
а з пагорбів — молоко.
Усіма руслами Юди потече вода,
і з дому Єгови вийде потік,
який зрошуватиме долину Шитті́м.
19 Єгипет же стане пусткою,
а Едо́м — безлюдною пустелею,
бо вони чинили насилля над народом Юди
і в Юдиному краї проливали невинну кров.
20 Проте край Юди буде заселений завжди,
і Єрусалим — з покоління в покоління.
21 Я зніму з них вину за кровопролиття, яка на них тяжіла.
Я, Єгова, перебуватиму на Сіоні».
