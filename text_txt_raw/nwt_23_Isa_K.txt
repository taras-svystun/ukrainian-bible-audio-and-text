КНИГА ІСАЇ
КОРОТКИЙ ЗМІСТ
Розділ 1
	Батько виховав синів, але вони збунтувались (вірші 1–9)
	Єгова ненавидить нещире поклоніння (вірші 10–17)
	«Прийдіть, обговорімо вашу справу» (вірші 18–20)
	Сіон знову буде вірним містом (вірші 21–31)
Розділ 2
	Гора дому Єгови піднесеться вище пагорбів (вірші 1–5)
		Перекують мечі на лемеші (вірш 4)
	День Єгови принизить гордих (вірші 6–22)
Розділ 3
	Провідники Юди зводять народ на хибний шлях (вірші 1–15)
	Легковажних сіонських дочок засуджено (вірші 16–26)
Розділ 4
	Сім жінок на одного чоловіка (вірш 1)
	Єгова зростить пагін, який стане славою (вірші 2–6)
Розділ 5
	Пісня про виноградник Єгови (вірші 1–7)
	Горе винограднику Єгови (вірші 8–24)
	Єгова розгнівався на свій народ (вірші 25–30)
Розділ 6
	Єгова у своєму храмі (вірші 1–4)
		«Святий, святий, святий Єгова» (вірш 3)
	Очищення уст Ісаї (вірші 5–7)
	Ісая отримує завдання (вірші 8–10)
		«Ось я! Пошли мене!» (вірш 8)
	«Доки так буде, Єгово?» (вірші 11–13)
Розділ 7
	Звістка для царя Ахаза (вірші 1–9)
		Шеар-Яшув (вірш 3)
	Еммануїл (вірші 10–17)
	Наслідки невірності (вірші 18–25)
Розділ 8
	Насувається військо ассирійців (вірші 1–8)
		Магер-Шалал-Хаш-Баз (вірші 1–4)
	Не бійтеся — «з нами Бог!» (вірші 9–17)
	Ісая і його діти є знаками (вірш 18)
	Звертайтеся до закону, а не до демонів (вірші 19–22)
Розділ 9
	Велике світло для Галілеї (вірші 1–7)
		Народження «Князя миру» (вірші 6,7)
	Божа рука проти Ізраїля (вірші 8–21)
Розділ 10
	Божа рука проти Ізраїля (вірші 1–4)
	Ассирія — палиця Божого гніву (вірші 5–11)
	Ассирія буде покарана (вірші 12–19)
	Останок Якова повернеться (вірші 20–27)
	Бог судитиме Ассирію (вірші 28–34)
Розділ 11
	З пня Єссея виросте галузка (вірші 1–10)
		Вовк буде поряд з ягням (вірш 6)
		Земля буде наповнена знанням про Єгову (вірш 9)
	Повернення останку (вірші 11–16)
Розділ 12
	Пісня подяки (вірші 1–6)
		«Яг Єгова — моя сила» (вірш 2)
Розділ 13
	Присуд Вавилону (вірші 1–22)
		День Єгови близько! (вірш 6)
		Мідійці підкорять Вавилон (вірш 17)
		Вавилон ніколи не буде заселений (вірш 20)
Розділ 14
	Ізраїль житиме на своїй землі (вірші 1,2)
	Глумлива притча про вавилонського царя (вірші 3–23)
		Блискучий упав з неба (вірш 12)
	Рука Єгови розіб’є ассирійця (вірші 24–27)
	Присуд Філістеї (вірші 28–32)
Розділ 15
	Присуд Моаву (вірші 1–9)
Розділ 16
	Присуд Моаву (продовження) (вірші 1–14)
Розділ 17
	Присуд Дамаску (вірші 1–11)
	Єгова докорить народам (вірші 12–14)
Розділ 18
	Присуд Ефіопії (вірші 1–7)
Розділ 19
	Присуд Єгипту (вірші 1–15)
	Єгипет пізнає Єгову (вірші 16–25)
		Жертовник для Єгови в Єгипті (вірш 19)
Розділ 20
	Знак для Єгипту й Ефіопії (вірші 1–6)
Розділ 21
	Присуд морській пустелі (вірші 1–10)
		Постійно стою на вартовій башті (вірш 8)
		«Упала столиця Вавилон!» (вірш 9)
	Присуд Думі і пустельній рівнині (вірші 11–17)
		«Вартовий, доки триватиме ніч?» (вірш 11)
Розділ 22
	Присуд долині Видіння (вірші 1–14)
	Еліяким замінить управителя Шевну (вірші 15–25)
		Символічний кілок (вірші 23–25)
Розділ 23
	Присуд Тиру (вірші 1–18)
Розділ 24
	Єгова спустошує край (вірші 1–23)
		Єгова став Царем на Сіоні (вірш 23)
Розділ 25
	Щедрі благословення для Божого народу (вірші 1–12)
		Єгова влаштує бенкет, на якому буде добре вино (вірш 6)
		Смерті не буде (вірш 8)
Розділ 26
	Пісня про спасіння (вірші 1–21)
		Яг Єгова — вічна Скеля (вірш 4)
		Мешканці землі навчаються праведності (вірш 9)
		«Померлі твої оживуть» (вірш 19)
		Увійди до своїх кімнат і заховайся (вірш 20)
Розділ 27
	Єгова уб’є левіафана (вірш 1)
	Пісня про виноградник (Ізраїль) (вірші 2–13)
Розділ 28
	Горе єфремським п’яницям (вірші 1–6)
	Юдейські священики і пророки збилися з дороги (вірші 7–13)
	«Угода зі смертю» (вірші 14–22)
		Дорогоцінний наріжний камінь в Сіоні (вірш 16)
		Надзвичайне діло Єгови (вірш 21)
	Приклади, які пояснюють мудрість повчань Єгови (вірші 23–29)
Розділ 29
	Горе Аріїлу! (вірші 1–16)
		Шанують устами, але серце їхнє далеко (вірш 13)
	Глухі будуть чути, а сліпі — бачити (вірші 17–24)
Розділ 30
	Допомога від Єгипту марна (вірші 1–7)
	Народ відкидає пророчу звістку (вірші 8–14)
	У довір’ї — сила (вірші 15–17)
	Єгова виявляє ласку своєму народу (вірші 18–26)
		Єгова — Величний Учитель (вірш 20)
		«Ось та дорога» (вірш 21)
	Єгова виконує свій присуд над Ассирією (вірші 27–33)
Розділ 31
	Справжню допомогу дає Бог, а не люди (вірші 1–9)
		Єгипетські коні — плоть (вірш 3)
Розділ 32
	Цар і князі будуть правити справедливо (вірші 1–8)
	Пересторога самовдоволеним жінкам (вірші 9–14)
	Благословення, які приносить вилиття духу (вірші 15–20)
Розділ 33
	Суд; надія для праведних (вірші 1–24)
		Єгова — Суддя, Законодавець і Цар (вірш 22)
		Ніхто не скаже: «Я хворий» (вірш 24)
Розділ 34
	Єгова помститься народам (вірші 1–4)
	Едом буде спустошений (вірші 5–17)
Розділ 35
	Відновлений рай (вірші 1–7)
		Сліпі прозріють, глухі будуть чути (вірш 5)
	Дорога святості для викуплених (вірші 8–10)
Розділ 36
	Сінаххеріб завойовує Юду (вірші 1–3)
	Равшак насміхається з Єгови (вірші 4–22)
Розділ 37
	Єзекія шукає Божої допомоги, звертаючись до Ісаї (вірші 1–7)
	Сінаххеріб погрожує Єрусалиму (вірші 8–13)
	Молитва Єзекії (вірші 14–20)
	Ісая передає відповідь від Бога (вірші 21–35)
	Ангел вбиває 185000 ассирійців (вірші 36–38)
Розділ 38
	Хвороба Єзекії і його одужання (вірші 1–22)
		Пісня вдячності (вірші 10–20)
Розділ 39
	Посланці з Вавилону (вірші 1–8)
Розділ 40
	Потіха для Божого народу (вірші 1–11)
		Голос у пустелі (вірші 3–5)
	Велич Бога (вірші 12–31)
		Народи — мов крапля з відра (вірш 15)
		Бог «перебуває над кругом землі» (вірш 22)
		Він кличе кожну зірку на ім’я (вірш 26)
		Бог ніколи не втомлюється (вірш 28)
		Ті, хто надіється на Єгову, відновлять сили (вірші 29–31)
Розділ 41
	Завойовник зі сходу (вірші 1–7)
	Бог вибрав Ізраїля собі за слугу (вірші 8–20)
		«Мій друг Авраам» (вірш 8)
	Виклик богам (вірші 21–29)
Розділ 42
	Божий слуга і його завдання (вірші 1–9)
		«Я — Єгова, це моє ім’я» (вірш 8)
	Нова пісня хвали Єгові (вірші 10–17)
	Ізраїль — сліпий і глухий (вірші 18–25)
Розділ 43
	Єгова збирає свій народ (вірші 1–7)
	Боги на суді (вірші 8–13)
		«Ви мої свідки» (вірші 10, 12)
	Визволення з Вавилону (вірші 14–21)
	«Судімося один з одним» (вірші 22–28)
Розділ 44
	Благословення для Божого вибраного народу (вірші 1–5)
	Окрім Єгови немає Бога (вірші 6–8)
	Поклонятись ідолам безглуздо (вірші 9–20)
	Єгова — Викупник Ізраїля (вірші 21–23)
	Кір сприяє відновленню (вірші 24–28)
Розділ 45
	Бог помазав Кіра, щоб він захопив Вавилон (вірші 1–8)
	Глина не сперечається з Гончарем (вірші 9–13)
	Інші народи ви́знають Ізраїль (вірші 14–17)
	Єгова — Творець усього, його слову можна довіряти (вірші 18–25)
		Земля створена, щоб бути заселеною (вірш 18)
Розділ 46
	Вавилонські ідоли не зрівняються з Ізраїлевим Богом (вірші 1–13)
		Єгова передрікає майбутнє (вірш 10)
		Хижий птах зі сходу (вірш 11)
Розділ 47
	Падіння Вавилону (вірші 1–15)
		Астрологів викрито (вірші 13–15)
Розділ 48
	Бог докорив Ізраїлю та очистив його (вірші 1–11)
	Єгова виступить проти Вавилону (вірші 12–16а)
	Бог навчає про корисне (вірші 16б–19)
	«Виходьте з Вавилона!» (вірші 20–22)
Розділ 49
	Єгова призначає слугу (вірші 1–12)
		Світло для народів (вірш 6)
	Потіха для Ізраїля (вірші 13–26)
Розділ 50
	Ізраїль страждає через свої гріхи (вірші 1–3)
	Покірний слуга Єгови (вірші 4–11)
		«Єгова дав мені язик учнів» (вірш 4)
Розділ 51
	Сіон стане як Едемський сад (вірші 1–8)
	Могутній Творець Сіону потішає народ (вірші 9–16)
	Чаша люті Єгови (вірші 17–23)
Розділ 52
	Прокинься, Сіоне! (вірші 1–12)
		Гарні ноги того, хто несе добру новину (вірш 7)
		Вартові Сіону разом вигукують (вірш 8)
		Ті, хто носить речі дому Єгови, повинні бути чистими (вірш 11)
	Слуга Єгови буде звеличений (вірші 13–15)
		Його вигляд був спотворений (вірш 14)
Розділ 53
	Страждання і смерть слуги Єгови (вірші 1–12)
		Його зневажали і уникали (вірш 3)
		Він поніс наші недуги і біль (вірш 4)
		«Його вели, наче вівцю на заріз» (вірш 7)
		Він поніс гріхи багатьох (вірш 12)
Розділ 54
	Неплідний Сіон матиме багато синів (вірші 1–17)
		Єгова — чоловік Сіону (вірш 5)
		Сини Сіону будуть навчені Єговою (вірш 13)
		Жодна зброя, зроблена проти Сіону, не матиме успіху (вірш 17)
Розділ 55
	Запрошення їсти і пити без плати (вірші 1–5)
	Шукайте Єгову і покладайтесь на його надійне слово (вірші 6–13)
		Божі дороги вищі від доріг людини (вірші 8,9)
		Боже слово обов’язково сповняється (вірші 10,11)
Розділ 56
	Чужинці і євнухи отримають благословення (вірші 1–8)
		Дім молитви для всіх (вірш 7)
	Сліпі вартові, безголосі пси (вірші 9–12)
Розділ 57
	Праведні і віддані гинуть (вірші 1,2)
	Бог засуджує Ізраїль за духовну проституцію (вірші 3–13)
	Бог потішає принижених (вірші 14–21)
		Грішники подібні до розбурханого моря (вірш 20)
		Немає миру для грішників (вірш 21)
Розділ 58
	Щирий і лицемірний піст (вірші 1–12)
	Дотримання суботи має бути радістю (вірші 13,14)
Розділ 59
	Гріхи Ізраїля відчужують його від Бога (вірші 1–8)
	Зізнання у гріхах (вірші 9–15а)
	Єгова заступається за тих, хто розкаявся (вірші 15б–21)
Розділ 60
	Слава Єгови сяє на Сіоні (вірші 1–22)
		Мов голуби до своїх голубників (вірш 8)
		Замість міді — золото (вірш 17)
		Нечисленний стане тисячею (вірш 22)
Розділ 61
	Помазаний, щоб звіщати добру новину (вірші 1–11)
		Рік прихильності Єгови (вірш 2)
		Великі дерева праведності (вірш 3)
		Допомога чужинців (вірш 5)
		Священики Єгови (вірш 6)
Розділ 62
	Нове ім’я Сіону (вірші 1–12)
Розділ 63
	Єгова мститься народам (вірші 1–6)
	Віддана любов Єгови у давні часи (вірші 7–14)
	Молитва покаяння (вірші 15–19)
Розділ 64
	Молитва покаяння (продовження) (вірші 1–12)
		Єгова — наш Гончар (вірш 8)
Розділ 65
	Єгова засуджує ідолопоклонників (вірші 1–16)
		Бог удачі і бог долі (вірш 11)
		«Мої слуги будуть їсти» (вірш 13)
	Нові небеса і нова земля (вірші 17–25)
		Побудують доми; насадять виноградники (вірш 21)
		Не будуть вони трудитися намарно (вірш 23)
Розділ 66
	Правдиве поклоніння і фальшиве (вірші 1–6)
	Гора Сіон і її сини (вірші 7–17)
	Люди збираються для поклоніння в Єрусалимі (вірші 18–24)
Кінець короткого змісту
Розділ 1
1 Видіння про Юду та Єрусалим, яке бачив Ісая, син Амо́ца, за днів юдейських царів Уззі́ї, Йота́ма, Аха́за і Єзекі́ї.
2 Послухайте, небеса, і ти, земле, почуй,
бо Єгова промовляє:
«Я виростив і виховав синів,
але вони збунтувались проти мене.
3 Бик знає свого господаря,
і осел — ясла свого власника,
а Ізра́їль не знає мене,
народ мій поводиться нерозумно».
4 Горе народу грішному,
народу, обтяженому провинами!
Горе нащадкам неправедних людей, зіпсутим дітям!
Вони покинули Єгову,
зневажили Святого Ізра́їлевого,
відвернулись від нього.
5 Куди ще вас бити, вперті бунтівники?
Уся голова ваша в ранах,
а серце ваше хворе.
6 З голови до п’ят на вас немає здорового місця.
Ваші порізи, синці й відкриті рани не очищені,
не перев’язані і не змащені олією.
7 Ваш край спустошений,
міста спалені вогнем,
ваш край у вас на очах поглинають чужинці —
все сплюндроване, як після ворожої навали.
8 Сіонська дочка покинута, як навіс у винограднику,
як курінь на огірковому полі,
як місто під час облоги.
9 Якби Єгова, Бог військ, не залишив нам хоча б кількох урятованих,
то ми стали б як Содом,
були б схожі на Гоморру.
10 Послухайте слово Єгови, диктатори Содома!
І ви, жителі Гоморри, зверніться до закону нашого Бога!
11 «Навіщо мені безліч ваших жертв? — говорить Єгова.—
Досить мені баранів, яких ви приносите на цілопалення, досить жиру відгодованих тварин!
Не хочу я більше крові молодих биків, баранів і козлів!
12 Ви приходите, щоб з’явитися переді мною.
Але хто вимагає від вас,
щоб ви топтали мої подвір’я?
13 Не приносьте більше марних хлібних жертв.
Фіміам ваш гидкий для мене.
Ви відзначаєте новомісяччя, дотримуєтесь суботи і скликаєте збори,
ви влаштовуєте урочисті зібрання і водночас займаєтесь магією — я не можу цього знести.
14 Новомісяччя ваші і свята я ненавиджу.
Вони стали мені тягарем,
я втомився їх носити.
15 Коли ви простягаєте до мене руки,
я відводжу від вас свої очі.
Ви багато молитесь,
але я не слухаю —
ваші руки повні крові.
16 Вимийтесь, очистьте себе,
заберіть з-перед моїх очей свої лихі вчинки,
перестаньте робити зло.
17 Навчіться чинити добро, шукайте справедливості,
виправляйте гнобителя,
обстоюйте права сироти
і в суді захищайте вдову».
18 «Прийдіть, обговорімо вашу справу, і я допоможу вам примиритися зі мною,— говорить Єгова. —
Навіть якщо гріхи ваші будуть мов багряна тканина,
то стануть білими, наче сніг,
і, якщо будуть червоні, мов кармазин,
стануть наче вовна.
19 Якщо ви охоче послухаєтесь,
то будете споживати добрі плоди землі.
20 Коли ж відмовитесь і збунтуєтесь,
вас пожере меч,
бо сам Єгова це сказав».
21 Як вірна столиця могла стати повією?
Вона ж була повна справедливості.
У ній мешкала праведність,
а тепер там живуть убивці.
22 Срібло твоє стало шлаком,
твоє пиво розведене водою.
23 Князі твої вперті; усі вони водяться зі злодіями,
люблять хабарі та женуться за дарунками,
несправедливо судять сироту,
а справа вдови до них взагалі не доходить.
24 Тому правдивий Господь Єгова, Бог військ,
Могутній Бог Ізра́їля говорить:
«Досить! Я звільнюся від своїх супротивників
і помщусь ворогам.
25 Простягну на тебе свою руку
і, немов лугом, очищу тебе від шлаку,
відділю від тебе всі домішки.
26 Я поставлю в тебе суддів, як це було раніше,
і дам тобі радників, як на початку.
Тоді називатимуть тебе Містом праведності, Столицею вірною.
27 Сіон буде викуплений справедливістю,
і ті, що повертаються до нього,— праведністю.
28 Бунтарі будуть погублені разом з грішниками,
і кожен, хто покидає Єгову, загине.
29 Ви засоромитесь через могутні дерева, які собі вподобали,
і зазнаєте ганьби через сади, які обрали.
30 Бо станете ви наче велике дерево з листям зів’ялим
і наче сад без води.
31 Сильний чоловік стане клоччям,
а діло рук його — іскрою.
Усе це пожере полум’я,
і ніхто його не загасить».
Розділ 2
1 Видіння про Юду та Єрусалим, яке бачив Ісая, син Амо́ца.
2 Наприкінці днів
гора дому Єгови
буде міцно поставлена над вершинами гір.
Вона піднесеться вище пагорбів,
і до неї потечуть усі народи.
3 Тоді люди з багатьох народів підуть і скажуть:
«Прийдіть, зійдімо на гору Єгови,
до дому Бога Яковового.
Він навчить нас своїх доріг,
і ми будемо ходити його стежками».
Бо вийде закон із Сіону
і слово Єгови з Єрусалима.
4 Він розсудить народи
і розв’яже проблеми, що торкаються багатьох з них.
Вони перекують мечі на лемеші,
а списи на серпи.
Не підійме меча народ на народ,
і більше не будуть учитися воювати.
5 Прийдіть, нащадки Якова,
і ми будемо ходити у світлі Єгови.
6 Боже, ти покинув свій народ, нащадків Якова,
бо вони перейняли звичаї Сходу.
Вони, як і філісти́мляни, займаються магією,
і серед них безліч чужинських дітей.
7 Їхній край повний срібла та золота,
скарбів їхніх не перелічити.
Коней у них сила-силенна,
і колісницям немає ліку.
8 Їхній край повний нікчемних божків.
Ці люди вклоняються перед ділом своїх рук,
перед тим, що зробили своїми пальцями.
9 Людина падає ниць, принижується.
І ти не можеш їм простити.
10 Зі страху перед Єговою
і перед його незрівнянною величчю
сховайтесь у скелі, зарийтеся в землю.
11 Горда людина опустить очі,
і пихата низько вклониться,
лише Єгова буде звеличений того дня.
12 Бо це день Єгови, Бога військ.
Той день приходить на всіх гордих і пихатих,
на всіх видатних і простих,
13 на всі кедри ліва́нські — величні й піднесені,
на всі дуби башанські,
14 на всі височезні гори
та великі пагорби,
15 на кожну високу башту й укріплений мур,
16 на всі кораблі тарші́ські
та всі дорогі човни.
17 Горда людина поникне,
і пихата низько вклониться,
лише Єгова буде звеличений того дня.
18 Нікчемні божки щезнуть назавжди.
19 Коли Єгова встане, щоб затрясти землею,
то зі страху перед ним
і його незрівнянною величчю
люди сховаються
у скельних печерах та ямах.
20 У той день вони повикидають мишам і кажанам
своїх нічого не вартих божків зі срібла та нікчемних божків із золота,
витвір своїх рук.
21 Зі страху перед Єговою
і його незрівнянною величчю
люди сховаються
у скельних печерах і розколинах,
коли він встане, щоб затрясти землею.
22 Тож задля себе самих не довіряйте людині,
яка є лише диханням у ніздрях своїх!
Чи варто зважати на неї?
Розділ 3
1 Дивись! Правдивий Господь Єгова, Бог військ,
забирає з Єрусалима та Юди всю їхню опору й підтримку:
запаси хліба і води,
2 сильного чоловіка і воїна,
суддю і пророка, ворожбита і старійшину,
3 начальника над півсотнею, високопоставленого чоловіка і радника,
знавця магії та вправного заклинача.
4 Я поставлю хлопчиків їхніми князями,
і чоловіки неврівноважені запанують над ними.
5 Тоді люди будуть гнобити одні одних,
кожен свого ближнього.
Хлопець накинеться на старого чоловіка,
а зневажений погордить шанованим.
6 І кожен схопить свого брата в домі батька та скаже:
«Ти маєш накидку, тож володарюй над нами,
пануй над цими руїнами».
7 А той відмовиться:
«Я не буду перев’язувати ваші рани,
і в домі моєму немає ні їжі, ні одягу.
Не ставте мене володарем над народом».
8 Єрусалим спіткнувся,
а Юда впав,
бо їхні слова і вчинки — проти Єгови;
вони поводяться зверхньо перед Славетним.
9 Навіть вираз їхнього обличчя свідчить проти них.
Вони відкрито говорять про свій гріх, так само як содомляни,
і його не приховують.
Горе їм, бо вони самі стягують на себе лихо!
10 Скажіть праведним, що їм буде добре вестися,
вони будуть винагороджені за свої учинки.
11 Горе неправедним!
На них спаде лихо,
бо вони самі зазна́ють того, що робили іншим.
12 Наглядачі поводяться жорстоко з моїм народом,
і над ним панують жінки.
Народе мій, провідники твої зводять тебе на хибний шлях,
заплутують твої стежки.
13 Єгова встає, щоб судити,
піднімається, щоб винести вирок народам.
14 Єгова притягне до суду старійшин і князів свого народу.
«Ви спалили виноградник,
речі, які ви вкрали у бідного,— у ваших домах.
15 Як ви смієте придушувати мій народ
і безжалісно гнобити знедолених?» — говорить Всевладний Господь Єгова, Бог військ.
16 Єгова промовляє: «За те, що сіонські дочки пихаті,
походжають, задерши голови,
принаджують очима, ходять пританцьовуючи
і побрязкують браслетами на ногах,
17 Єгова покриє їхню голову струпами,
Єгова оголить їм чоло.
18 У той день Єгова забере в них усі прикраси: браслети для ніг,
пов’язки для голови, оздоби у вигляді півмісяця,
19 сережки, браслети, серпанки,
20 покриття для голови, ножні ланцюжки, пояси,
пляшечки з пахощами, амулети,
21 персні, носові сережки,
22 святкові шати, плащі, накидки, гаманці,
23 дзеркальця, лляний одяг,
тюрбани та покривала.
24 І замість пахощів бальзаму буде сморід,
замість пояса — мотузка,
замість розкішної зачіски — лисина,
замість пишних шат — мішковина
і тавро замість вроди.
25 Чоловіки твої поляжуть від меча,
і сильні воїни погинуть у битві.
26 Брами Сіону поринуть у жалобу і голоситимуть.
Сіон сидітиме на землі спустошений».
Розділ 4
1 Того дня сім жінок вхопляться за одного чоловіка і скажуть:
«Ми будемо їсти власний хліб
і носити власний одяг,
тільки дозволь нам називатися твоїм іменем,
щоб звільнитися від ганьби!»
2 У той день Єгова зростить пагін, який стане окрасою і славою. Уцілілі ізраїльтяни будуть пишатися плодом землі та насолоджуватися його красою. 3 Тоді кожен, хто залишиться на Сіоні і хто вціліє в Єрусалимі,— усі, хто буде записаний для життя в Єрусалимі,— вважатиметься святим у Божих очах.
4 Коли Єгова духом суду й вогню змиє бруд із сіонських дочок, а з Єрусалима — кров, пролиту в ньому, 5 тоді над усією горою Сіон і над її місцем зборів Єгова створить удень хмару й дим, а вночі — яскравий вогонь, і над усім славетним краєм буде захист. 6 Там буде намет, який даватиме тінь у полудневу спеку і стане укриттям і сховком від бурі й дощу.
Розділ 5
1 Заспіваю я пісню своєму любому,
пісню про нього та про його виноградник.
Був у мого любого виноградник на родючому схилі гори.
2 Він скопав його, очистив від каміння,
засадив добірним червоним виноградом,
побудував вежу посередині
й висік давильню.
І він сподівався, що виноградник дасть добрі плоди,
але там виросли дикі ягоди.
3 «Жителі Єрусалима та Юди,
прошу вас, розсудіть мене з моїм виноградником.
4 Хіба я не зробив для нього все,
що міг зробити?
Я сподівався, що виноградник дасть добрі плоди.
Чому ж він приніс дикі ягоди?
5 Тепер розкажу вам,
що́ я зроблю зі своїм виноградником:
живопліт повирубую,
а сам виноградник спалю,
зруйную його кам’яну огорожу,
і він буде затоптаний.
6 Я залишу його спустошеним;
ніхто його не підріже, не прополе.
І заросте він тернами та бур’янами,
а хмарам я накажу не проливати на нього дощу.
7 Виноградник Єгови, Бога військ,— це народ Ізра́їля,
мешканці Юди — то насадження, яке він любив.
Він сподівався правосуддя,
а тут — несправедливість,
сподівався праведності,
а тут — зойк».
8 Горе вам, бо наживаєте собі дім за домом
і поле до поля приєднуєте,
так що іншим немає вже місця
і ви живете в цьому краї самі!
9 Я чув, як Єгова, Бог військ, поклявся,
що численні доми, великі та гарні,
стануть жахливим видовищем
та обезлюдніють.
10 Виноград, зібраний з чотирьох гектарів винограднику, дасть лише бат вина,
а хоме́р зерна — лише е́фу борошна.
11 Горе тим, хто, вставши рано-вранці, одразу шукає алкогольного напою,
хто засиджується допізна, розпалюючись вином!
12 На бенкетах їхніх ллється вино і грає арфа,
ліра, бубон і флейта.
Але на вчинки Єгови ці люди не зважають
і діло рук його не бачать.
13 Тож народ мій піде у вигнання
за те, що не знає мене.
Його видатні люди ходитимуть голодні,
а простих буде мучити спрага.
14 Могила пожадливо розкрилася
і роззявила свою пащу.
Зійде туди пишнота столиці,
її галасливий люд і ті, хто в ній веселиться.
15 Людина впаде ниць,
вона принизиться,
і пихаті опустять свої очі.
16 Єгова, Бог військ, звеличиться, виконавши свій присуд.
Правдивий Бог, Святий, освятиться своєю праведністю.
17 Ягнята будуть пастися, ніби на своєму пасовищі,
і чужинці будуть знаходити їжу на пустищах, де колись паслась відгодована худоба.
18 Горе тим, хто тягне за собою провину мотузками неправди
і впрягається у гріх, немовби у віз!
19 Горе тим, хто каже: «Нехай Святий Ізра́їлів поквапиться зі своїм ділом
і виконає його швидко, щоб ми побачили!
Хай сповниться його намір,
щоб ми це зрозуміли!»
20 Горе тим, хто добро називає злом, а зло добром,
хто видає темряву за світло, а світло за темряву,
гірке за солодке, а солодке за гірке!
21 Горе тим, хто мудрий у власних очах
і сам себе вважає розсудливим!
22 Горе тим, хто зухвало впивається вином
і хто майстер приправляти алкогольний напій!
23 Горе тим, хто за хабара виправдовує грішника,
а праведному відмовляє у справедливості!
24 Вони будуть знищені, мов стерня, яку пожирають вогненні язики,
мов суха трава, яка зникає у полум’ї.
Їхній корінь зігниє,
а цвіт їхній розвіється, мов порох,
бо вони відкинули закон Єгови, Бога військ,
і зневажили слово Святого Ізра́їлевого.
25 За це Єгова розпалився гнівом на свій народ.
Бог простягне свою руку на нього і вдарить.
Тоді гори затрясуться
і трупи людей лежатимуть на вулицях, як сміття.
Отже, гнів його не відвернувся,
а рука його все ще простягнута.
26 Він подав знак для народу, що вдалечині,
свиснув, щоб покликати того, хто живе на краю землі.
І ось цей народ мчить дуже швидко!
27 Ніхто з тих людей не втомлюється і не спотикається,
ніхто не дрімає і не спить.
Пояс на їхньому стані не послабиться,
і ремінці на сандаліях не розірвуться.
28 Стріли в них загострені,
а луки напнуті.
Копита їхніх коней — наче кремінь,
а колеса колісниць — мов шалений вітер.
29 Вони ричать, як леви,
і ревуть, як леви молоді.
Гарчатимуть вони та хапатимуть здобич,
заберуть її, і ніхто не врятує.
30 У той день вони ревітимуть над нею,
як реве море.
Коли хтось подивиться на цей край, то побачить гнітючу пітьму,
там навіть світло потьмяніє від хмар.
Розділ 6
1 У рік смерті царя Уззі́ї я побачив Єгову. Він сидів на величному і високому престолі, а поді́л його шат наповнював храм. 2 Над ним стояли серафими; кожен з них мав по шість крил: двома кожен затуляв собі обличчя і двома закривав ноги, а ще двома літав.
3 І вигукували вони один до одного:
«Святий, святий, святий Єгова, Бог військ!
Уся земля наповнена його славою!»
4 Від їхніх вигуків затряслися одвірки, і дім наповнився димом.
5 Тоді я сказав: «Горе мені!
Тепер я точно помру!
Бо я людина з нечистими устами
і живу серед людей з нечистими устами,
а очі мої бачили Царя, самого Єгову, Бога військ!»
6 І підлетів до мене один із серафимів. Він тримав кліщами розжарену вуглину, яку взяв із жертовника. 7 І він доторкнувся нею до моїх уст, сказавши:
«Ця вуглина торкнулась твоїх губ,
тепер на тобі вже немає провини
і гріх твій прощено».
8 Тоді я почув голос Єгови: «Кого мені послати і хто піде для нас?» А я відповів: «Ось я! Пошли мене!»
9 Тож він звелів: «Піди і скажи цьому народу:
“Ви будете постійно чути,
але не зрозумієте,
будете постійно бачити,
але так нічого і не навчитеся”.
10 Зроби серце тих людей огрубілим,
зроби, щоб вухами вони чули, але не відгукувалися,
позатуляй їм очі,
щоб вони нічого не бачили
і нічого не чули,
щоб серцем не розуміли,
щоб не навернулись і не були зцілені».
11 На це я сказав: «Доки так буде, Єгово?» Він же відповів:
«Доки міста не обернуться в руїни і не обезлюдніють,
доки доми не опустіють
і земля не перетвориться на пустку,
12 доки я, Єгова, не прожену людей
і доки в цій землі не настане цілковите запустіння.
13 Але там усе ще залишиться десята частина, яка знову буде спалена, наче велике дерево і наче дуб. Коли їх зрубують, залишається пень. Тож її пень — святе насіння».
Розділ 7
1 За днів юдейського царя Аха́за, сина Йота́ма, сина Уззі́ї, на Єрусалим пішов війною сирійський цар Реці́н, а з ним ізра́їльський цар Пека́х, син Ремалі́ї, але він не зміг завоювати це місто. 2 І принесли вістку Давидовому дому: «Сирія об’єднала свої сили з Єфре́мом».
Тоді серце Аха́за і серце народу затремтіло зі страху, як тремтять від вітру дерева в лісі.
3 Тож Єгова промовив до Ісаї: «Прошу тебе, вийди зі своїм сином Шеа́р-Яшу́вом назустріч Аха́зові до кінця водогону верхнього ставка, що при дорозі, яка веде до поля пральників. 4 І ти маєш сказати йому: “Не хвилюйся. Не лякайся, і хай твоє серце не боїться тих двох головешок, які ледве тліють, хай воно не боїться, що сирійський цар Реці́н та Ремалі́їн син лютують, 5 що Сирія з Єфре́мом та Ремалі́їним сином замишляють проти тебе лихе, кажучи: 6 «Ходімо війною на Юду, пошматуймо її! Ми заволодіємо нею і поставимо іншого царя, Тавеї́лового сина».
7 Так говорить Всевладний Господь Єгова:
«Цього не станеться,
не бути цьому!
8 Головою Сирії є Дамаск,
а головою Дамаска — Реці́н.
Не мине й 65 років,
як Єфре́м буде розбитий і перестане бути народом.
9 Головою Єфре́ма є Сама́рія,
а головою Сама́рії — Ремалі́їн син.
Якщо не будете мати міцну віру,
то не вистоїте»”».
10 Також Єгова сказав Аха́зу: 11 «Попроси в Єгови, твого Бога, знаку — глибокого, як могила, і високого, як небо». 12 Але Аха́з відповів: «Не буду просити, не буду випробовувати Єгову!»
13 На це Ісая сказав: «Доме Давидів, благаю, послухай! Мало того, що ви дратуєте людей, так ви ще й дратуєте мого Бога? 14 Тому Єгова сам дасть вам знак: молода жінка завагітніє, народить сина і дасть йому ім’я Еммануї́л. 15 На той час, коли він навчиться відкидати зло та обирати добро, він буде їсти масло і дикий мед. 16 Не встигне хлопець навчитися відкидати зло та обирати добро, як буде спустошена земля двох царів, котрих ти дуже боїшся. 17 А на тебе, на твій народ і на дім твого батька Єгова спровадить ассирійського царя. Тоді для вас настануть такі дні, яких ви не бачили від часу, коли Єфре́м відділився від Юди.
18 Того дня Єгова свистом скличе мух з Єгипту, з далеких рукавів Нілу, а також бджіл з ассирійського краю. 19 І злетяться всі вони та посідають на стрімких схилах долин, у скельних розколинах, у всіх тернистих заростях і на всіх водопоях.
20 У день той Єгова візьме бритву, що була найнята за Рікою,— царя Ассирії — і поголить Юді голову, ноги й бороду.
21 Тоді людина залишить собі одну теличку зі стада і дві вівці. 22 І всі, хто зостанеться в краї, матимуть так багато молока, що будуть їсти масло. Залишиться у них масло і мед.
23 Тоді кожне місце, де росла 1000 виноградних лоз, вартих 1000 срібняків, заросте чагарником і бур’янами. 24 Чоловіки ходитимуть туди зі стрілами й луком, бо вся земля вкриється чагарником та бур’янами. 25 І не підеш ти більше в гори, на яких колись сапою виполювали бур’яни,— ти боятимешся чагарнику і тернів. Туди хіба що випускатимуть биків пастися, і землю там топтатимуть вівці».
Розділ 8
1 Єгова сказав мені: «Візьми велику таблицю і напиши на ній: “Маге́р-Шала́л-Хаш-Баз”. 2 І нехай мені підтвердять це на письмі вірні свідки — священик Урі́я і Заха́рій, син Єверехі́ї».
3 Потім я мав близькість з пророчицею, і вона завагітніла. Коли ж вона народила сина, Єгова сказав мені: «Назви його Маге́р-Шала́л-Хаш-Баз, 4 бо ще не навчиться хлопчик вимовляти “тату” й “мамо”, як багатства Дамаска і здобич із Сама́рії віднесуть ассирійському цареві».
5 Далі Єгова сказав мені:
6 «За те, що цей народ нехтує спокійними водами Шилоа́ху
і захоплюється Реці́ном та Ремалі́їним сином,
7 я, Єгова, спроваджу на нього
могутні й великі води Ріки —
царя Ассирії з усією його славою.
Він переповнить усі свої русла
та вийде зі всіх берегів
8 і пройде по Юді,
заллє її та перейде, досягне аж до шиї.
Розправить він крила і вкриє ними всю твою землю,
Еммануї́ле!»
9 Кривдьте його, народи, але ви будете розбиті!
Прислу́хайтесь, усі мешканці віддалених куточків землі!
Приготуйтеся до війни, але ви будете розбиті!
Приготуйтеся до війни, але ви будете розбиті!
10 Складіть план, але він провалиться!
Промовте слово, але воно не сповниться,
бо з нами Бог!
11 Сильна рука Єгови була на мені, і він застеріг мене, щоб я не йшов шляхом цього народу:
12 «Не називайте змовою того, що цей народ називає змовою.
Не бійтеся того, чого боїться він,
і не тремтіть.
13 Пам’ятайте: святий лише Єгова, Бог військ;
його бійтеся
і перед ним тремтіть».
14 Він стане святинею,
а для обох родів Ізра́їля —
каменем спотикання,
скелею, об яку вони вдаряться;
він буде пасткою і тенетами
для жителів Єрусалима.
15 Багато з них спіткнуться, впадуть і розіб’ються,
потраплять у пастку і будуть схоплені.
16 Згорни записане свідоцтво
і запечатай закон між моїми учнями.
17 Я покладаю сподівання на Єгову, який ховає обличчя від нащадків Якова, на нього буду надіятись.
18 Я і діти, яких дав мені Єгова, є в Ізра́їлі знаками та чудесами від Єгови, Бога військ, що перебуває на горі Сіон.
19 Вам можуть сказати: «Зверніться до тих, хто викликає духів, і до віщунів — до тих, що шепочуть та бурмочуть». Але чи не до свого Бога повинен звертатись народ? Навіщо просити мертвих за живих? 20 Звертайтесь до закону і записаного свідоцтва!
Якщо вони не говоритимуть згідно з цим словом, то немає в них світла. 21 Кожен буде ходити по краю пригноблений і голодний. Через голод та обурення він проклинатиме свого царя і свого Бога, коли буде дивитися вгору. 22 А глянувши на землю, побачить нещастя й темряву, пітьму, біду і непроглядний морок.
Розділ 9
1 Але пітьма не буде такою, як у минулому, коли край гнобили, коли землю Завуло́нову та землю Нефтали́мову зневажали. Пізніше Він звеличить той край — приморський шлях, що біля Йордану, Галілею інших народів.
2 Народ, що ходив у темряві,
побачив велике світло,
воно засяяло над людьми,
які жили в краю густої тіні.
3 Ти зробив цей народ численним
і дав йому радість велику.
Вони тішаться перед тобою,
як тішаться люди в жнива
чи тоді, коли ділять здобич.
4 Як і за днів поразки Мідія́на,
ти розтрощив ярмо, яке обтяжувало їх,
і зламав різку, якою їх били по спині, палицю того, хто гнав їх до роботи.
5 Усякий чобіт, що гупає, аж трясеться земля,
та одяг, просякнутий кров’ю,
будуть поживою для вогню.
6 Дитина народилася нам,
син даний нам.
Влада буде на його плечах,
і зватимуть його Чудовий порадник, Могутній бог, Вічний батько, Князь миру.
7 Його влада пошириться всюди
і миру не буде кінця,
коли він царюватиме, сидячи на Давидовому престолі;
те царство буде міцно поставлене
і триматиметься на справедливості й праведності
відтоді і повік.
Ревність Єгови, Бога військ, здійснить це.
8 Єгова послав слово Якову,
і воно сповнилось на Ізра́їлі.
9 Його почує весь народ —
Єфре́м і жителі Сама́рії.
Бо через пиху та зухвалість свого серця вони говорять:
10 «Хоча цегляні будинки попадали,
ми побудуємо нові з тесаного каміння.
Хоча сикомори зрубані,
ми замінимо їх кедрами».
11 Проте Єгова підніме проти нього Реці́нових супротивників,
підбурить його ворогів.
12 Сирія прийде зі сходу, а філісти́мляни — із заходу,
і відкриють вони пащу та пожеруть Ізра́їля.
Отже, гнів його не відвернувся,
а рука його все ще простягнута.
13 Бо народ цей не повернувся до Того, хто його уразив,
не шукав Єгову, Бога військ.
14 Тож Єгова в один день відсіче Ізра́їлеві
голову і хвіст, пагін та комиш.
15 Старійшина і високошановний чоловік — то голова,
а пророк, що вчить неправдиво,— то хвіст.
16 Провідники цього народу зводять людей на хибний шлях,
і ті, кого вони ведуть, охоплені сум’яттям.
17 Тому Єгова не буде тішитись їхніми юнаками
і не матиме милосердя до їхніх сиріт і вдів,
бо всі вони відступники та злочинці,
і уста кожного говорять безглуздя.
Отже, гнів його не відвернувся,
а рука його все ще простягнута.
18 Зло спалахнуло, як полум’я,
пожираючи тернину й бур’ян,
воно розгориться в лісових хащах,
які здіймуться вгору клубами диму.
19 Від люті Єгови, Бога військ,
запалала земля,
і люди стануть поживою для вогню.
Ніхто не пощадить навіть брата свого.
20 Один буде різати м’ясо справа,
але залишиться голодний,
інший буде їсти зліва,
але не насититься.
Кожен їстиме м’ясо власної руки:
21 Манасі́я пожиратиме Єфре́ма,
а Єфре́м — Манасі́ю,
і разом вони повстануть на Юду.
Отже, гнів його не відвернувся,
а рука його все ще простягнута.
Розділ 10
1 Горе тим, хто видає накази, що приносять лихо,
і хто безперестанку пише жорстокі постанови!
2 Убогих вони позбавляють правосуддя
і знедолених з-поміж народу мого — справедливості.
Вони визискують вдів
і грабують сиріт.
3 Що ж ви будете робити в день розплати,
в день погибелі, що прийде здалека?
До кого побіжите по допомогу
і куди дінете ваше багатство?
4 Вам не лишиться нічого, як тільки зігнутися між полоненими
і попадати між убитими.
Отже, гнів його не відвернувся,
а рука його все ще простягнута.
5 «Ось іде ассирієць —
палиця мого гніву!
Я використаю для осуду кий, що в його руці.
6 Пошлю ассирійця проти народу відступників
і накажу піти проти людей, які мене розгнівили,
накажу набрати багато здобичі, пограбувати
і потоптати їх, як болото на вулицях.
7 Але його наміри будуть інакшими
і він матиме інше на серці.
Його серце прагне знищити
та погубити багато народів.
8 І каже він:
“Хіба князі, які мені служать, не є також царями?
9 Хіба Ка́лно не таке ж, як Кархемі́ш,
і Хама́т не такий, як Арпа́д?
А Сама́рія хіба не така, як Дамаск?
10 Моя рука захопила царства нікчемних божків,
в яких більше різьблених ідолів, ніж в Єрусалимі та Сама́рії.
11 То хіба я не зроблю Єрусалиму і його ідолам так само,
як Сама́рії та її нікчемним божкам?”
12 Коли Єгова завершить усе, що має зробити на горі Сіон та в Єрусалимі, тоді він покарає ассирійського царя за зухвалість його серця і за пихатість його гордих очей. 13 Бо він каже:
“Я зроблю це своєю потужною рукою
і мудрістю, адже я мудрий.
Я усуну кордони народів,
розграбую їхні скарби
і підкорю мешканців, як сильний воїн.
14 Як людина розорює гніздо,
так моя рука захопить багатства народів,
і, як забирають покинені яйця,
я заберу собі всю землю.
І ніхто навіть крилом не поворухне, не відкриє дзьоба й не писне”».
15 Чи сокира величатиметься над тим, хто рубає нею?
Чи буде пила нестися над тим, хто нею пиляє?
Хіба палиця рухає тим, хто її піднімає?
Хіба кий підносить того, хто тримає його?
16 Тому правдивий Господь Єгова, Бог військ,
вразить слабкістю його дужих чоловіків
і спопелить його славу, наче полум’ям вогню.
17 Світло Ізра́їля стане вогнем,
і його Святий стане полум’ям,
яке спалахне і в один день пожере його бур’яни й тернину.
18 І знищить Бог дощенту славу його лісу й саду,
і вона згасне, як хворий.
19 У лісі його залишиться так мало дерев,
що навіть дитина зможе їх переписати.
20 Того дня останок Ізра́їля
й уцілілі нащадки Якова
вже не будуть шукати підтримки в того, хто завдав їм удару.
Вони будуть покладатись на Єгову,
Святого Ізра́їлевого, і будуть вірні йому.
21 Лише останок, останок Яковів,
повернеться до Могутнього Бога.
22 Хоча твій народ, Ізра́їлю,
такий численний, як морський пісок,
повернеться лише останок.
Для твого народу призначено знищення,
і так буде встановлена справедливість.
23 Всевладний Господь Єгова, Бог військ, призначив це знищення
і наведе його на всю землю.
24 Тому Всевладний Господь Єгова, Бог військ, говорить: «Народе мій, що живеш на Сіоні, не бійся ассирійця, який бив тебе різкою і піднімав на тебе палицю, як робив це Єгипет. 25 Бо ще трохи — й осуд припиниться. Мій гнів виллється на ассирійців, і вони загинуть. 26 Єгова, Бог військ, замахнеться на них батогом, як під час поразки Мідія́на біля скелі Оре́ва. Він піднесе палицю над морем так, як підніс колись над Єгиптом.
27 У той день тягар ассирійця спаде з твого плеча,
а його ярмо — з твоєї шиї,
і зламається воно через олію».
28 Він вирушив на Айя́т,
пройшов через Мігро́н
і складає своє спорядження в Міхма́ші.
29 Він перейшов брід
і ночує в Ге́ві.
Ра́ма тремтить, Сау́лова Гі́ва втекла.
30 Здійми плач і голоси, дочко Галлі́му!
Пильнуй, Ла́йшо!
О нещасний Анато́те!
31 Мадме́на втікає,
а жителі Геві́ма шукають сховку.
32 У той самий день він зупиниться в Но́ві.
Він погрожує кулаком горі сіонської дочки,
єрусалимському пагорбу.
33 Ось правдивий Господь Єгова, Бог військ,
зі страшним тріском обрубує гілки,
найвищі дерева зрубує,
а високі понижує.
34 Він вирубує лісові хащі залізним знаряддям,
і Ліва́н впаде від руки сильного.
Розділ 11
1 З пня Єссе́я виросте галузка,
і пагін з його кореня буде родючим.
2 На нього зійде дух Єгови,
дух мудрості та розуміння,
дух поради й могутності,
дух знання і страху перед Єговою.
3 І матиме він радість від страху перед Єговою.
Не судитиме він лише за тим, що бачать його очі,
та не докорятиме лише за тим, що чують його вуха.
4 Він буде справедливо судити бідних
і у праведності буде докоряти людям заради сумирних землі.
Рі́зкою своїх уст він вдарить землю
і подихом своїх уст знищить неправедного.
5 Він опереже стан свій праведністю
і свої стегна — вірністю.
6 Тоді вовк буде поряд з ягням,
леопард лежатиме з козеням,
а теля, лев і корова будуть разом,
і мала дитина їх водитиме.
7 Ведмедиця буде пастися з коровою,
і їхні малята лежатимуть разом,
а лев їстиме солому, наче бик.
8 Немовля гратиметься над норою кобри,
і дитина, віднята від грудей, простягне руку до кубла отруйної змії.
9 Вони не чинитимуть шкоди і лиха
на всій святій моїй горі,
бо земля буде наповнена знанням про Єгову,
як води наповнюють море.
10 Того дня з’явиться Єссе́їв корінь і буде стояти як знак для народів.
До нього народи звернуться за керівництвом,
і місце його перебування прославиться.
11 Того дня Єгова знову, вдруге, простягне руку і поверне останок свого народу з Ассирії, Єгипту, Па́тросу, Ку́шу, Ела́му, Шина́ру, Хама́ту та морських островів. 12 Він піднесе знак для народів і збере розпорошених нащадків Ізра́їля, скличе розсіяних нащадків Юди з чотирьох кінців землі.
13 Ревнощі Єфре́ма вгамуються,
і ненависники Юди будуть вигублені.
Єфре́м не заздритиме Юді,
а Юда не буде ворогувати з Єфре́мом.
14 Вони налетять на схили філісти́мські, що на заході,
і разом пограбують мешканців Сходу.
Простягнуть вони руку на Едо́м та Моа́в,
і аммонітя́ни стануть їхніми підданими.
15 А Єгова розділить затоку Єгипетського моря
і замахнеться рукою на Ріку.
Своїм палючим подихом він ударить її сім потоків,
так що люди будуть переходити її в сандаліях.
16 І для останку його народу буде прокладена бита дорога з Ассирії,
як це було в день, коли Ізра́їль виходив з єгипетського краю.
Розділ 12
1 Того дня ти неодмінно скажеш:
«Дякую тобі, Єгово,
бо, хоч ти й розгнівався на мене,
твій гнів згодом ущух і ти утішив мене.
2 Бог — спасіння моє.
Я буду покладати надію на нього і не боятимусь,
адже Яг Єгова — моя сила й міць,
і він став мені спасінням».
3 Ви з радістю будете черпати воду
з джерел спасіння.
4 У день той ви скажете:
«Дякуйте Єгові! Кличте ім’я його!
Розповідайте серед народів про його діла.
Звіщайте, що ім’я його величне.
5 Піснями вихваляйте Єгову, бо діла його неперевершені.
Нехай дізнаються про це по всій землі.
6 Вигукуйте з радості, мешканці Сіону,
адже величний серед вас Святий Ізра́їля».
Розділ 13
1 Присуд Вавилону, про який Ісая, син Амо́ца, дізнався у видінні:
2 «“На горі, на голих скелях, подайте знак.
Гукніть їм, махніть рукою,
щоб вони ввійшли у брами вельмож.
3 Я дав наказ своїм вибраним.
Щоб вилити мій гнів, я скликав воїнів своїх,
вони горді та радіють”.
4 Послухайте! Ось гомін людей у горах,
немов гомін величезного натовпу.
Послухайте! Царства шумлять,
шумлять народи, зібрані разом!
Єгова, Бог військ, скликає воїнів до бою.
5 З далеких земель,
з крайнеба йдуть вони —
Єгова і знаряддя люті його,
йдуть нищити всю землю.
6 Ридайте, бо день Єгови близько!
У цей день Всемогутній наведе знищення.
7 Тому руки у всіх ослабнуть
і серце кожної людини зомліє зі страху.
8 Люди в паніці,
їх охопили судоми та біль,
немов породіллю.
Вони з жахом дивляться один на одного,
обличчя їхні розпашіли.
9 Ось надходить нещадний день Єгови,
він іде з люттю і палючим гнівом.
Тоді край стане жахливим видовищем
і всі грішники в ньому будуть погублені.
10 Зірки небесні й сузір’я
не дадуть світла,
сонце потемніє під час сходу свого
і місяць уже не світитиме.
11 “Я покараю населену землю за її лихі вчинки,
а неправедних — за їхні провини,
покладу край гордості зухвальців
і принижу пиху тиранів.
12 Тоді я зроблю так, що людину буде важче знайти,
ніж очищене золото, ніж золото з Офі́ру.
13 Тож затрясу я небом.
Захитається земля і зрушиться з місця свого,
коли Єгова, Бог військ, зіллє лють у день свого палючого гніву”.
14 І повернуться вони кожен до свого народу,
втечуть до свого краю,
як тікає сполохана газель, як розбрідається отара без пастуха.
15 Кожен, кого знайдуть, буде проколений,
і кожен, кого схоплять, загине від меча.
16 Дітей їхніх безжалісно повбивають у них на очах,
їхні доми пограбують,
а дружин зґвалтують.
17 “Ось я підіймаю проти них мідійців,
які вважають срібло за ніщо,
і золото їм не до вподоби.
18 Своїми луками вони повбивають юнаків,
не змилосердяться навіть над плодом утроби
і не пошкодують дітей”.
19 Тоді столиця Вавилон — найславетніша серед царств,
краса й гордість халде́їв —
стане такою, як Содом і Гоморра в день, коли Бог знищив їх.
20 Ніколи вона не буде заселена,
і прийдешні покоління не замешкають там.
Араб уже не розіб’є там намету,
і пастухи не зупиняться зі своїми отарами.
21 Там лежатимуть пустельні звірі,
а в домах оселяться пугачі.
У ній будуть мешкати страуси,
і скакатимуть там дикі козли.
22 Звірі завиватимуть у її баштах,
шакали — в її розкішних палацах.
Ось надходить її час, недовго залишилось їй існувати».
Розділ 14
1 Єгова змилосердиться над Яковом, знову обере Ізра́їля. Він оселить їх на їхній землі, і до них долучаться чужинці, вони приєднаються до нащадків Якова. 2 Тоді люди з інших народів приведуть Ізра́їля назад у його край, і нащадки Ізра́їля заволодіють ними і зроблять їх слугами та служницями на землі Єгови. Вони поневолять тих, хто їх поневолював, запанують над тими, хто змушував їх до роботи.
3 У той день, коли Єгова дасть тобі відпочинок від болю, страждання і тяжкого рабства, в якому ти опинився, 4 розкажеш ти притчу про вавилонського царя:
«Невже не стало того, хто примушував інших до роботи?!
Невже гноблення припинилося?!
5 Єгова зламав палицю неправедних
і жезл правителів,
6 він знищив того, хто в люті безперестанку бив народи,
того, хто у великому гніві підкоряв їх і безупинно переслідував.
7 Уся земля тепер заспокоїлась, ніщо її не тривожить.
Люди радісно вигукують.
8 Навіть ялівці й ліва́нські кедри
тішаться тим, що сталося з тобою,
і говорять: “Відколи ти поліг,
жоден лісоруб не наближається до нас”.
9 Навіть могила внизу заворушилася,
вона прагне зустріти тебе.
Через тебе розбудила вона померлих,
розбудила всіх жорстоких провідників землі.
Вона підняла з тронів усіх царів народів.
10 Усі вони говорять тобі:
“Невже й ти став слабим?
Невже зробився таким, як ми?
11 Гордість твою і звук твоїх струнних інструментів
укинули до могили.
Хробаки стали тобі ліжком,
а черв’яки — покривалом”.
12 Невже упав ти з неба,
блискучий, сину ранкової зорі?!
Невже зрубали й повалили тебе на землю,
завойовнику народів?!
13 Ти казав у серці своєму: “Піднімусь я на небо,
поставлю свій престол над зорями Божими
і всядусь на горі зборів,
у далеких північних околицях.
14 Піднімусь понад верхів’я хмар
і стану таким, як Всевишній”.
15 Але ти будеш вкинений у могилу,
в яму, на саме її дно.
16 Ті, хто тебе побачить,
будуть вдивлятися й розглядати тебе.
Вони скажуть: “Невже це він змушував землю дрижати
і потрясав царства,
17 зробив населену землю пустелею,
повалив її міста
і не відпускав в’язнів до рідного краю?!”
18 Усі царі народів
поховані у славі,
кожен у гробниці своїй.
19 Тебе ж не поховали у гробниці,
а викинули, як бридкий пагін.
Ти вкритий убитими, яких зарубали мечем
і повкидали на каміння в яму;
ти — мов потоптаний труп.
20 Не будеш ти похований з ними,
бо понищив ти землю свою,
погубив свій народ.
Повік не згадаються нащадки злочинців.
21 Приготуйте плаху, на якій стратять його синів
за провини прабатьків,
щоб ці сини не піднялися, не заволоділи землею
і не забудували її містами».
22 «І виступлю я проти них», — говорить Єгова, Бог військ.
«Вигублю ім’я Вавилона, його останок, потомство й нащадків», — говорить Єгова.
23 «Я оберну його на оселю дикобразів і на болотисте місце, вимету його мітлою знищення», — говорить Єгова, Бог військ.
24 І поклявся Єгова, Бог військ:
«Як я задумав, так і станеться,
що я вирішив, те й здійсниться.
25 Я розіб’ю ассирійця у моєму краї,
затопчу його на своїх горах,
і його ярмо спаде з мого народу,
з плечей мого люду спаде його тягар».
26 Це рішення винесено проти всієї землі,
і ось рука простягнена на всі народи.
27 Якщо Єгова, Бог військ, виніс рішення,
хто може його скасувати?
Якщо він простягнув руку,
хто може її відвести?
28 У рік смерті царя Аха́за було проголошено:
29 «Філісте́є, нехай жоден твій мешканець не тішиться,
що палиця, якою били тебе, зламана.
Бо з кореня змі́я виповзе отруйна змія,
потомством його буде летюча вогняна змія.
30 Первістки нужденних будуть пастися,
і бідні безпечно лежатимуть.
А твоє коріння я винищу голодом,
і останок твій буде вбитий.
31 Ридай, брамо! Голоси, місто!
Усі твої жителі, Філісте́є, впадуть духом!
Бо з півночі йде дим,
і в полчищах ворога ніхто не відстає».
32 І що скажуть у відповідь посланцям народів?
Скажуть, що Єгова заклав підвалини Сіону
і на ньому знайдуть притулок нужденні з Божого народу.
Розділ 15
1 Присуд Моа́ву.
Ар моа́вський замовк,
бо вночі був спустошений,
і Кір моа́вський замовк,
бо вночі був спустошений.
2 Він пішов плакати до дому і до Діво́на,
на священні узвишшя.
Моа́в ридає за Не́во і Меде́вою.
Голови його мешканців поголені, всі бороди обрізані.
3 Усі ходять по вулицях у мішковині,
усі ридають на ринкових площах та на дахах
і спускаються звідти з плачем.
4 Хешбо́н та Ель-Але́ кричать,
їхній крик доноситься аж до Яга́ца.
Тому волають озброєні воїни Моа́ва.
Він тремтить.
5 Моє серце плаче за Моа́вом.
Втікачі моа́вські дійшли до Цоа́ра і Егла́т-Шеліші́ї.
На схил Лухі́та люди піднімаються з голосінням,
а йдучи до Хоронаї́му, гірко плачуть через лихо.
6 Води Німри́му висохли,
і зелена трава пожовкла,
не стало її, немає жодної зелені.
7 Тому вони переносять решту свого майна і багатства
через долину, де ростуть тополі.
8 По краю моа́вському розноситься крик.
Голосіння чути аж до Еглаї́му,
голосіння чути аж до Бее́р-Елі́му,
9 бо води Дімо́ну наповнились кров’ю.
Я наведу на Дімо́н ще таке лихо —
пошлю лева на тих, хто втікає з Моа́ву,
і на тих, хто залишається в ньому.
Розділ 16
1 Пошліть барана правителеві краю,
пошліть його із Се́ли через пустелю
до гори сіонської дочки.
2 І станеться, що моа́вські дочки будуть при бродах Арно́ну
мов птах, якого зігнали з гнізда.
3 «Склади плани, виконай рішення.
Нехай опівдні твоя тінь стане як ніч,
сховай розпорошених і не видавай утікачів.
4 Моа́ве, нехай мої розпорошені сини живуть у тебе.
Стань для них сховком від нищителя.
Гнобителю прийде кінець,
нищення припиниться,
і ті, що топчуть інших, зникнуть із землі.
5 Тоді престол утвердиться відданою любов’ю
і на ньому в наметі Давида сяде той, хто буде вірний,
він судитиме справедливо і без зволікань чинитиме те, що праведне».
6 Ми чули про гордість Моа́ва,— він дуже пихатий, —
про його зарозумілість, пиху та лють.
Але його вихваляння — марне.
7 Тож Моа́в буде ридати через своє горе,
голоситиме кожен його мешканець.
Побиті плакатимуть за родзинковими коржиками з Кір-Харесе́та.
8 Бо висохли поля на схилах Хешбо́на,
виноградник Сі́вми,
правителі народів топтали яскраво-червоні грона.
Його лози досягли Язе́ра
та простяглися по пустелі.
Паростки його забуяли і розрослися аж до моря.
9 Тому я плакатиму за виноградником Сі́вми, як плачу за Язе́ром.
Заллю вас слізьми, Хешбо́не й Ель-Але́,
бо стихли крики під час збору літніх плодів і в пору жнив.
10 Вже немає радості й веселощів у ваших садах,
у виноградниках не чути радісних окриків та співу.
І ніхто більше не топче винограду в давильні,
бо радісні вигуки я припинив.
11 Тому нутро моє тремтить через Моа́в,
як струни арфи,
усе в мені стискається через Кір-Харесе́т.
12 Хоча Моа́в знесилюється на священному узвишші і йде молитися у своїй святині, це йому не допоможе.
13 Так казав колись Єгова про Моа́в, 14 а тепер Єгова промовляє: «Через три роки, що як роки наймита, слава Моа́ва вкриється ганьбою і буде в ньому велике сум’яття. Його останок буде зовсім нечисленний і незначний».
Розділ 17
1 Присуд Дамаску:
«Дивіться! Дамаск уже не буде містом,
він перетвориться на купу руїн.
2 Запустіють міста Арое́ра,
стануть пристановищем для стад.
Вони лежатимуть там, і ніхто не буде їх лякати.
3 У Єфре́мі вже не буде укріплених міст,
а в Дамаску — царства.
Слава мешканців Сирії, які врятуються, зникне,
як слава ізраїльтян»,— говорить Єгова, Бог військ.
4 «Того дня слава Якова потьмяніє
і його здорове тіло змарніє.
5 Буде так, як буває тоді, коли жнець жне збіжжя
і збирає рукою колосся,
як буває тоді, коли визбирують колоски в долині Рефаї́мів.
6 І залишиться від Якова тільки останок,
як це буває після оббивання оливкового дерева:
лише дві-три стиглі оливки на найвищій гілці,
лише чотири-п’ять на родючій галузці», — говорить Єгова, Бог Ізра́їлів.
7 У той день людина піднесе очі на свого Творця, дивитиметься на Святого Ізра́їлевого. 8 Не буде вона підносити очі на жертовники, на діло рук своїх, і не дивитиметься на те, що зробили пальці її,— ні на священні палі, ні на курильниці для фіміаму.
9 Тоді її укріплені міста будуть як покинуті поселення в лісі,
вони стануть мов галузка, котру полишили перед ізраїльтянами;
і буде там пустище.
10 Бо забув ти Бога, який давав тобі спасіння,
і Скелю твердині твоєї не пам’ятав.
Тому ти вирощуєш розкішні сади
і насаджуєш у них пагони чужинця.
11 Того дня ти старанно обгородиш свої сади
і проростиш вранці своє насіння,
але врожай зникне в день недуги і невгамовного болю.
12 Слухайте! Розхвилювалися численні народи,
шумлять вони, наче море бурхливе.
Шумлять народи,
вони ревуть, наче могутні води!
13 Народи будуть гуркотіти, неначе води бурхливі.
Він докорить їм, і далеко вони повтікають,
буде гнати їх, як вітер жене полову на горах,
як буревій вихром несе будяк.
14 Увечері їх проймає жах,
і до світанку їх уже немає.
Така частка тих, хто нас грабує,
така доля тих, хто нас обдирає.
Розділ 18
1 Горе краю крилатих комах, які дзижчать,—
краю, що в землі ефіопських річок!
2 Він шле морем посланців,
шле їх на папірусових човнах по воді й каже:
«Вирушайте, прудкі вісники,
до людей високих, з гладенькою шкірою,
до народу, що скрізь вселяє страх,
народу сильного, що інших перемагає,
що його землю річки позмивали».
3 Мешканці землі, всі, хто населяє її!
Ви побачите щось подібне до знака на горах
і почуєте звук, схожий на сурмлення рога.
4 Бо так сказав мені Єгова:
«Я буду спокійний і дивитимусь на місце свого перебування.
Присутність моя буде як приємне тепло і сонячне світло,
як хмара роси в спеку, коли збирають врожай.
5 Ще до збору врожаю,
коли буде відцвітати цвіт і дозріватимуть грона,
виноградар повідсікає ножем гілочки,
пообрізає вусики, повідтинає їх.
6 Усі вони будуть залишені для хижих гірських птахів
і для земних звірів.
Хижі птахи просидять на них ціле літо,
і всі земні звірі будуть на них під час збору врожаю.
7 Тоді Єгові, Богу військ, принесуть дар
від людей високих, з гладенькою шкірою,
від народу, що скрізь вселяє страх,
народу сильного, що інших перемагає,
що його землю річки позмивали.
Принесуть дар на місце, де перебуває ім’я Єгови, Бога військ,— на гору Сіон».
Розділ 19
1 Присуд Єгипту.
Дивіться! Єгова — на хмарі швидкій, яка мчить до Єгипту.
Нікчемні божки єгипетські тремтітимуть перед ним,
а серця єгиптян зомліють зі страху.
2 «Я підбурю єгиптян проти єгиптян,
і кожен воюватиме проти брата свого,
проти свого ближнього.
Місто піде на місто, і царство — на царство.
3 Єгиптяни збентежаться,
бо я розладнаю їхні плани.
Тож звернуться вони до нікчемних божків і заклиначів,
до тих, хто викликає духів, і до віщунів.
4 Я віддам Єгипет у руки жорстокого пана,
і над ним запанує суворий цар», — говорить правдивий Господь Єгова, Бог військ.
5 Вода в морі висохне,
і ріка пересохне, стане безводною.
6 Річки засмердяться,
канали Нілу в Єгипті зміліють та повисихають,
очерет і комиш зігниють.
7 Висохнуть луки вздовж Нілу, біля гирла його,
і засіяні ниви вздовж ріки повисихають.
Вітер рознесе все, що там росло, і нічого не залишиться.
8 Рибалки будуть у жалобі,
і заголосять ті, що опускають гачки в Ніл.
Знесилиться кожен, хто закидає сіті у воду.
9 Засоромляться ті, що працюють із чесаним льоном
і тчуть біле полотно.
10 Усі єгипетські ткачі горюватимуть,
всі наймані робітники засмутяться.
11 Князі Цоа́на — люди безглузді,
і наймудріші фараонові радники дають нерозумні поради.
Як же ви кажете фараону:
«Ми нащадки мудреців,
нащадки давніх царів»?
12 Де ж вони, твої мудреці?
Хай вони скажуть тобі, якщо знають, що́ Єгова, Бог військ, задумав про Єгипет!
13 Князі Цоа́на поводяться безглуздо,
а князі Но́фа піддались обману.
Голови племен Єгипту зводять його на хибний шлях.
14 Єгова вилив на нього дух збентеження,
вони ввели в оману Єгипет у всіх його ділах,
і він став немов п’яниця, який топчеться у власній блювоті.
15 І не буде в Єгипті роботи
ні для голови або хвоста, ні для пагона або комишу.
16 У той день Єгипет стане як жінка і тремтітиме. Жах охопить його, бо Єгова, Бог військ, погрожує йому, піднявши проти нього свою руку. 17 Земля Юди наганятиме страх на Єгипет. Згадка про неї викличе жах через те, що́ Єгова, Бог військ, задумав проти єгипетського краю.
18 Того дня у п’ятьох єгипетських містах будуть говорити мовою Ханаа́ну і присягатися у вірності Єгові, Богу військ. Одне з тих міст називатиметься Місто руйнування.
19 У той день посеред єгипетської землі стоятиме жертовник для Єгови, а на її кордоні — стовп на честь Єгови. 20 Це стане в Єгипті знаком і свідченням про Єгову, Бога військ, бо від гноблення люди волатимуть до Єгови, і він пошле їм величного спасителя, який визволить їх. 21 Тож Єгова стане відомим для єгиптян. У той день вони пізнають Єгову і принесуть йому жертви й дари, дадуть обітницю Єгові та виконають її. 22 Єгова ударить єгиптян, він завдасть їм удару, а потім вилікує. І вони повернуться до Єгови, а він почує їхні благання і зцілить їх.
23 Того дня з Єгипту до Ассирії пролягатиме бита дорога, і Ассирія піде в Єгипет, а Єгипет — в Ассирію. Вони будуть разом поклонятися Богові. 24 І буде в той день Ізра́їль третім у союзі з Єгиптом і Ассирією, стане він благословенням посеред землі. 25 Адже Єгова, Бог військ, поблагословить їх, кажучи: «Хай буде благословенний мій народ, Єгипет, і діло рук моїх, Ассирія, а також моя власність, Ізра́їль».
Розділ 20
1 У рік, коли ассирійський цар Сарго́н послав тарта́на до Ашдо́да, той воював з Ашдо́дом та захопив його. 2 Тоді Єгова промовив до Ісаї, Амо́цового сина: «Піди, скинь мішковину і зніми з ніг сандалії». Тож він так і зробив, він ходив роздягнений і босий.
3 Далі Єгова сказав: «Як мій слуга Ісая три роки ходив роздягнений і босий та був для Єгипту й Ефіопії знаком і передвістям, 4 так само ассирійський цар поведе полонених єгиптян та вигнаних ефіопів, юнаків і старих, роздягнених і босих, з голими сідницями,— і відкриється нагота Єгипту. 5 Вони налякаються і засоромляться через Ефіопію, свою надію, і через Єгипет, свою гордість. 6 Жителі цього узбережжя скажуть у той день: “Подивіться, що сталося з нашою надією, до якої ми бігли по допомогу, щоб урятуватися від царя Ассирії! Як же нам тепер урятуватись?”»
Розділ 21
1 Присуд морській пустелі.
Лихо наближається, мов буря, яка насувається з півдня,
з пустелі, з краю, що навіває страх.
2 І почув я у грізному видінні:
«Зрадник поводиться зрадливо,
а нищитель нищить.
Підведися, Ела́ме! Стань облогою, Мідіє!
Я зроблю так, що вже ніхто не зітхатиме через неї».
3 Тому я дуже страждаю від болю.
Муки мене охопили,
немов перейми породіллю.
Від горя я нічого не чую,
від хвилювання зовсім не бачу.
4 Серце моє затріпотіло, я здригаюсь від страху.
Сутінки, яких я так бажав, змушують мене тремтіти.
5 Накрийте стіл і приготуйте місця!
Їжте і пийте!
Вставайте, князі, помажте щита!
6 Бо так сказав мені Єгова:
«Піди, постав вартового, і нехай він говорить про все, що бачить».
7 І побачив вартовий бойові колісниці:
одні були запряжені кіньми, інші — ослами,
а ще інші — верблюдами.
Він пильнував, уважно вдивлявся,
8 а тоді закричав, як ричить лев:
«Єгово, я постійно стою на вартовій башті вдень
і ніколи не покидаю свого посту вночі.
9 А он наближаються воїни у бойових колісницях,
запряжених кіньми!»
Потім він вигукнув:
«Упала! Упала столиця Вавилон!
Усіх її різьблених божків Він порозбивав об землю!»
10 Народе мій, вимолочений, немов пшениця!
Зерна току мого!
Я сповістив вас про те, що почув від Єгови, Бога військ, Бога Ізра́їлевого.
11 Присуд Ду́мі.
Хтось кличе до мене з Сеї́ру:
«Вартовий, доки триватиме ніч?
Вартовий, доки триватиме ніч?»
12 Вартовий відповів:
«Ранок надходить, прийде й ніч.
Якщо захочете питати ще, питайте.
І приходьте знову!»
13 Присуд пустельній рівнині.
Деда́нські каравани,
у лісі посеред пустельної рівнини ви заночуєте!
14 Мешканці землі Те́ма,
принесіть води, щоб зустріти спраглого,
з хлібом зустрічайте втікача!
15 Бо від меча вони втікають, меча оголеного,
від напнутого лука і від жахіть війни.
16 І сказав мені Єгова: «Через рік, що як рік наймита, мине вся слава Кеда́ру. 17 Тож небагато залишиться лучників, воїнів Кеда́ру, бо так сказав Єгова, Бог Ізра́їлів».
Розділ 22
1 Присуд долині Видіння.
Що з тобою? Чому всі твої мешканці повиходили на дахи?
2 Ти все шуміло,
місто гомінке й радісне.
Убиті твої загинули не від меча
і полягли не в битві.
3 Твої жорстокі правителі повтікали разом,
але їх узяли в полон без пострілу з лука.
Усіх, кого знайшли, полонили,
хоч далеко вони повтікали.
4 Тому я сказав: «Відверніть свої очі від мене,
і я гірко запла́чу.
Дочка мого народу спустошена;
не намагайтесь потішити мене.
5 Бо в долині Видіння
настав день замішання, день поразки і сум’яття,
який прийшов від Всевладного Господа Єгови, Бога військ.
Валять мури,
і крик здіймається до гори.
6 Ела́м бере сагайдака,
бойові колісниці та коней,
а Кір оголює щита.
7 Твої найкращі долини
наповняться бойовими колісницями,
при брамі вишикують коней,
8 і заслону Юди буде знято.
Того дня ти будеш дивитися на склад зброї, що в Домі з ліва́нського лісу. 9 І в мурі Давидового міста ви побачите багато проломів. Ви збиратимете воду в нижньому ставку 10 і будете рахувати і руйнувати доми в Єрусалимі, щоб укріпити мури. 11 Також ви зробите між двома мурами водозбір для води зі старого ставка, а на Величного Бога, який це вчинив, не будете дивитись і не будете бачити того, хто ще в давні часи це постановив.
12 У той день Всевладний Господь Єгова, Бог військ,
накаже людям плакати, ридати,
поголити голови та одягти мішковину.
13 Але вони радіють і веселяться,
ріжуть велику худобу й овець,
їдять м’ясо, п’ють вино і кажуть:
“Їжмо та пиймо, бо завтра помремо”».
14 Тоді Єгова, Бог військ, виявив мені: «Так говорить Всевладний Господь Єгова, Бог військ: “Не прощу вам цієї провини, аж доки не помрете”».
15 Далі Всевладний Господь Єгова, Бог військ, звелів: «Піди до того управителя, до Ше́вни, який наглядає за царським домом, і скажи: 16 “Чи тобі тут щось належить? Чи є тут хтось твій? Чому ж ти висік тут собі гробницю?” Адже на узвишші він висікає її, у скелі видовбує місце спочинку. 17 “Чоловіче! Єгова з усієї сили схопить тебе і жбурне додолу, 18 туго скрутить тебе і покотить, ніби м’яч, по просторому краю. Там ти й помреш, і твої розкішні колісниці будуть ганьбою для дому твого пана. 19 Я скину тебе з твого місця й усуну з твоєї посади.
20 Того дня я покличу свого слугу Еліяки́ма, Хілкі́їного сина, 21 одягну його у твоє вбрання і поясом твоїм міцно підпережу його. Твою владу я віддам у його руки, і стане він батьком для мешканців Єрусалима і для Юдиних нащадків. 22 На його плече я покладу ключ від Давидового дому. І, коли він відчинить, ніхто не зачинить, а коли зачинить, ніхто не відчинить. 23 Увіб’ю його, як вбивають кілок у тверде місце. Стане він престолом слави для дому свого батька. 24 І повісять на ньому всю славу дому його батька: нащадків і потомків — усі малі посудини, усі чаші та великі дзбани.
25 У той день,— каже Єгова, Бог військ,— буде вирвано кілок, вбитий у тверде місце. Його зрубають, і він упаде, а все, що висіло на ньому, розіб’ється, бо так сказав Єгова”».
Розділ 23
1 Присуд Тиру.
Голосіть, кораблі Тарші́шу,
бо порт зруйновано і ніхто не може туди ввійти!
Звістка про це надійшла до них з краю Кітті́м.
2 Мовчіть, усі мешканці узбережжя!
Вас збагатили сидонські купці, які плавають морем.
3 Багатьма водами вони перевозили врожай Нілу
і зерно Шихо́ру.
Це збагачувало Тир і приносило прибутки народам.
4 Засоромся, Сидо́не, твердине морська,
бо море сказало:
«Я не мало переймів, я не народжувало,
не ростило юнаків та не виховувало дівчат».
5 Почувши звістку про Тир,
народи будуть мучитись так само, як у час, коли почули звістку про Єгипет.
6 Утікайте в Тарші́ш!
Голосіть, мешканці узбережжя!
7 Невже це — ваше місто, яке раділо з давніх-давен, з часу свого заснування?
Ноги носили його в далекі краї, щоб там жити.
8 Хто задумав таке проти Тира?
Таж це місто роздавало корони,
його купці були князями,
а торговці — шанованими людьми на всій землі!
9 Єгова, Бог військ, задумав це,
щоб принизити їхню пиху і всю їхню красу
і зневажити всіх шанованих людей на землі.
10 Дочко Тарші́шу, розлийся по своїй землі, як Ніл.
Немає вже місця для будування кораблів.
11 Бог простяг руку над морем
і затряс царствами.
Єгова звелів повалити твердині Фінікі́ї.
12 Він говорить: «Не будеш ти більше веселитись,
пригноблена дівчино, дочко Сидо́на.
Устань, втікай до Кітті́му,
але й там не матимеш спокою».
13 Дивіться, он земля халде́їв!
Саме цей народ, а не Ассирія,
перетворив Тир на оселю пустельних звірів.
Вони побудували облогові вежі
та поруйнували його укріплені башти.
Залишилися від нього тільки руїни.
14 Голосіть, кораблі Тарші́шу,
бо твердиня ваша спустошена.
15 Того дня про Тир забудуть на 70 років, скільки триває життя одного царя. А коли мине 70 років, Тир буде такий, як та повія в пісні:
16 «Візьми арфу, пройдись по місту, забута повіє.
Майстерно грай
і співай багато пісень,
щоб згадали тебе».
17 Отож, коли мине 70 років, Єгова зверне увагу на Тир. Це місто повернеться до свого заробітку, воно займатиметься проституцією з усіма царствами світу на поверхні землі. 18 Його прибуток і заробіток стануть чимось святим для Єгови. Не будуть їх складати і нагромаджувати, бо заробіток його припаде тим, хто живе перед Єговою, щоб вони їли досхочу та вишукано вдягались.
Розділ 24
1 Ось Єгова спустошує край і нищить його.
Він перевертає його догори дном і розпорошує його мешканців.
2 І кожен отримає однаково:
як народ, так і священик,
як слуга, так і його пан,
як служниця, так і господиня її,
як покупець, так і продавець,
як позикодавець, так і позичальник,
як кредитор, так і боржник.
3 А край цей буде цілковито спустошений,
цілковито пограбований,
бо сам Єгова промовив це слово.
4 Край поринув у жалобу, пропадає.
Родюча земля висихає, чахне,
видатні люди краю марніють.
5 Жителі краю опоганили свою землю,
бо вони обійшли закон,
змінили постанову
та порушили угоду, укладену на віки.
6 Ось чому прокляття пожирає землю,
а мешканці її визнані винними.
І ось чому жителів краю стає менше,
залишається дуже мало людей.
7 Молоде вино поринуло в жалобу, в’яне виноградна лоза,
і зітхають усі, чиє серце колись раділо.
8 Бубни весело не б’ють,
втихли ті, хто веселиться,
і не чути радісної мелодії арфи.
9 Вони п’ють вино, але не співають,
і алкогольний напій став гірким для тих, хто його споживає.
10 Покинуте місто лежить у руїнах,
усі будинки замкнені, так що ніхто не може ввійти.
11 На вулицях голосять, бо нема вже вина.
Усі радощі минули,
і втихли в краї веселощі.
12 Місто лежить в руїнах,
його брама розбита, стала купою каміння.
13 Посеред землі, поміж народами,
буде так, як після оббивання оливок,
як у час збирання останніх ягід після збору винограду.
14 Вони будуть вигукувати
й радісно кричати,
з моря будуть звіщати про велич Єгови.
15 У країні світла вони прославлятимуть Єгову,
на морських островах звеличуватимуть ім’я Єгови, Бога Ізра́їлевого.
16 Ми чули пісні, що лунали на краю землі:
«Слава Праведному!»
Але я кажу: «Я знемагаю, я знемагаю!
Горе мені! Зрадники поводяться зрадливо,
зі зрадливістю зрадники поводяться зрадливо!»
17 Жах, ями і пастки чекають на тебе, жителю краю.
18 Кожен, хто втікатиме від страхітливого звуку, впаде у яму,
а якщо хтось вибереться з ями, потрапить у пастку.
Бо небесні отвори відкриються
і основи землі затрясуться.
19 Земля розривається на шматки,
земля здригається,
земля сильно трясеться.
20 Земля хитається, наче п’яний,
і гойдається, мов той курінь від вітру.
Її переступ тяжіє над нею,
вона впаде і більше не зведеться.
21 Того дня Єгова буде судити піднебесне військо вгорі
та земних царів на землі.
22 І зберуть їх разом,
як в’язнів збирають до ями,
і замкнуть у темниці;
про них згадають через багато днів.
23 Повний місяць збентежиться
і яскраве сонце засоромиться,
бо Єгова, Бог військ, став славетним Царем на горі Сіон, в Єрусалимі,
перед старійшинами свого народу.
Розділ 25
1 Єгово, ти Бог мій!
Я звеличую тебе і прославляю твоє ім’я,
бо ти чиниш дивовижні діла,
здійснюєш свої відвічні наміри,
виявляючи вірність і надійність.
2 Ти перетворив місто на купу каміння,
від укріпленого міста залишились тільки руїни.
Фортеця чужинців більше не буде містом,
і її ніколи не відбудують.
3 Тому сильний народ буде тебе прославляти,
місто жорстоких народів боятиметься тебе.
4 Бо ти стаєш твердинею для нужденного,
притулком для бідного в час його лиха,
сховком від зливи,
тінню від спеки.
Коли дихання тиранів — як буря, що вдаряє об стіну,
5 як спека у висохлій землі,
ти втихомирюєш буйство чужинців.
Як спадає спека, коли набігають хмари,
так замовкне пісня тиранів.
6 Єгова, Бог військ, влаштує на цій горі бенкет для всіх народів,
бенкет, на якому будуть найліпші страви
і добре вино,
вишукані ситні страви
і добре, очищене вино.
7 І на горі цій він усуне заслону, яка вкриває всіх людей,
зніме покривало, що огортає всі народи.
8 Всевладний Господь Єгова знищить смерть назавжди,
він зітре сльози з облич усіх людей
та зніме ганьбу зі свого народу по цілій землі,
бо так сказав Єгова.
9 Того дня говоритимуть:
«Ось він, наш Бог!
Ми надіялись на нього,
і він урятував нас.
Це — Єгова,
на нього ми покладали надію.
Тож радіймо і тішмося спасінням, яке він дав!»
10 І рука Єгови спочине на цій горі,
а Моа́в буде потоптаний на місці своєму,
як солома на гноїщі.
11 Як плавець розмахує руками і вдаряє воду,
так Бог простягне руку і вдарить Моа́ва,
вправною рукою
він принизить його гордість.
12 А укріплене місто з його високими захисними мурами
він зруйнує,
кине на землю, в порох.
Розділ 26
1 У той день в Юдиному краї заспівають пісню:
«Наше місто сильне.
Бог дає спасіння — воно наче мури й вали.
2 Відкрийте брами, щоб увійшов праведний народ,
народ, який береже вірність.
3 Ти оберігатимеш тих, хто повністю покладається на тебе,
і будеш завжди давати їм мир,
адже саме тобі вони довіряють.
4 Завжди покладайтесь на Єгову,
бо Яг Єгова — вічна Скеля.
5 Він повалив тих, хто живе на висоті, у піднесеному місті.
Він руйнує це місто,
кидає на землю,
він кидає його у порох.
6 Його будуть топтати ногами —
по ньому проходитимуть знедолені, ступатимуть нужденні».
7 Стежка праведних — пряма.
Ти вирівняєш шлях праведних,
бо ти правдивий.
8 Єгово, шукаючи твоєї справедливої дороги,
ми надіємось на тебе.
Ми прагнемо твого імені і пам’яті про тебе.
9 Вночі усе моє єство тужить за тобою,
і серце моє повсякчас шукає тебе,
бо, коли ти судиш землю,
її мешканці навчаються праведності.
10 А безбожний праведності не навчиться,
навіть якщо йому виявити ласку:
у краї праведності він буде чинити зло,
і він не побачить величі Єгови.
11 Єгово, ти високо підняв свою руку, та вони не бачать її.
Вони побачать, як ти виявиш ревність заради свого народу, і засоромляться.
Їх пожере вогонь, призначений для твоїх ворогів.
12 Єгово, ти подаруєш нам мир;
бо все, що ми робимо,—
це те, що ти робиш для нас.
13 Боже наш, Єгово! Не ти, а інші пани правили над нами,
але ми згадуємо тільки твоє ім’я.
14 Мертві вони і жити не будуть.
Безсилі у смерті вони, вже не встануть.
Ти звернув на них увагу,
щоб знищити їх і стерти навіть пам’ять про них.
15 Ти помножив народ, Єгово,
ти помножив народ,
ти прославив себе.
Ти широко розсунув усі кордони краю.
16 Єгово, у час лиха вони звертались до тебе,
пошепки виливали своє серце у молитві, коли ти карав їх.
17 Єгово, ти зробив так, що ми були
наче вагітна жінка, яка з наближенням пологів
мучиться і кричить від болю.
18 Ми завагітніли, зазнали пологових мук,
але народили вітер.
Не принесли ми цій землі спасіння
і жителів для неї не народжуємо.
19 «Померлі твої оживуть,
мої мертві встануть.
Прокиньтеся й радісно вигукуйте,
мешканці пороху!
Бо роса твоя — то ранкова роса,
і земля дозволить, щоб безсилі у смерті повернулись до життя.
20 Народе мій, увійди до своїх кімнат, де почуватимешся безпечно,
і закрий за собою двері.
Заховайся на мить,
поки не вщухне гнів.
21 Адже я, Єгова, виходжу з місця свого перебування,
щоб покарати мешканців землі за їхні провини.
Земля покаже всю пролиту кров
і більше не буде приховувати убитих».
Розділ 27
1 У той день Єгова візьме свого нещадного меча, великого і потужного,
та покарає левіафа́на — змія, що плавно рухається,
левіафа́на — змія звивистого;
він уб’є це морське чудовисько.
2 Того дня заспівайте йому:
«О винограднику пінистого вина!
3 Я, Єгова, оберігаю його.
Щохвилі поливаю його,
день і ніч стережу,
щоб ніхто не завдав йому шкоди.
4 Я гніву не маю.
Якщо хтось в битві проти мене виставить тернину й бур’яни,
то я розчавлю їх і спопелю.
5 Тож хай він ліпше шукає сховку в моїй твердині,
укладе мир зі мною,
мир укладе зі мною».
6 У майбутньому Яків укорениться,
Ізра́їль розквітне і пустить пагони,
плодів його буде повна земля.
7 Чи треба завдавати йому таких жорстоких ударів?
Чи треба його вбивати так, як було вбито його загиблих?
8 З приголомшливим криком він боротиметься з ним і випровадить його,
він вижене його своїм сильним подихом у день східного вітру.
9 Так Яків буде очищений від своєї провини,
і ось яким буде повний плід, коли його гріх буде усунено:
він зітре все каміння жертовника на порох,
наче крейду,
і вже ніколи не стоятимуть священні палі чи курильниці для фіміаму.
10 Обезлюдніє укріплене місто,
а пасовище буде покинуте й залишене, як пустеля.
Буде там пастися теля, і там воно лежатиме;
воно об’їсть його гілки.
11 Коли ж повисихають його пагінці,
прийдуть жінки, пообламують їх
і розпалять ними вогнища.
Цей народ не має розуміння,
тому його Творець над ним не змилосердиться,
Сотворитель не виявить йому ласки.
12 Подібно як людина оббиває плоди з дерева і збирає їх один за одним, так і Єгова того дня позбирає вас, народе Ізра́їля, розпорошених від потоку Ріки до Єгипетської долини. 13 У той день засурмить великий ріг, і ті, хто гине в Ассирії, а також ті, хто розпорошений по Єгипті, прийдуть і вклоняться Єгові на святій горі в Єрусалимі.
Розділ 28
1 Горе розкішній короні єфре́мських п’яниць!
Ця прекрасна оздоба — лише зів’яла квітка,
що увінчує родючу долину, де живуть люди, сп’янілі від вина!
2 У Єгови є хтось сильний і потужний.
Як гроза з градом, як буря руйнівна,
як навальна злива, що затоплює все навкруги,
він жбурне цю корону на землю.
3 І будуть потоптані ногами
розкішні корони єфре́мських п’яниць.
4 Тоді зів’яла квітка, їхня прекрасна оздоба,
що увінчує родючу долину,
стане мов рання фіга, яка дозріла ще до приходу літа:
тільки-но її хтось побачить, відразу зриває і з’їдає.
5 У той день Єгова, Бог військ, стане прекрасною короною та гарним вінком для останку свого народу. 6 І він дасть дух справедливості тому, хто судить, і міць тим, хто відбиває напад при брамі.
7 А ті також збилися з дороги від вина,
від алкогольного напою хитаються.
Священик і пророк збилися з дороги від алкогольного напою.
Вони очманіли від вина
і від алкоголю хитаються,
у своїх видіннях вони збочили зі шляху
і спотикаються, приймаючи рішення.
8 Столи їхні повні мерзенної блювоти,
і немає чистого місця.
9 «Кого він буде навчати
і кому буде пояснювати звістку?
Хіба ми діти, яких щойно перестали годувати молоком,
яких відлучили від грудей?
10 У нього лише “наказ за наказом, наказ за наказом,
правило за правилом, правило за правилом,
трохи тут, трохи там”».
11 Тому він говоритиме до цього народу через тих, хто заїкається і розмовляє чужою мовою. 12 Він сказав їм колись: «Це місце відпочинку. Дайте знесиленому спочити. Це місце відсвіження». Але вони не хотіли слухати. 13 Тож до них буде слово Єгови:
«Наказ за наказом, наказ за наказом,
правило за правилом, правило за правилом,
трохи тут, трохи там»,
і вони підуть та спіткнуться,
упадуть навзнак і поб’ються,
потраплять у пастку й будуть зловлені.
14 Тому, ви, хвальки, що правите цим народом у Єрусалимі,
послухайте слово Єгови!
15 Ви кажете:
«Ми уклали угоду зі смертю,
з могилою уклали союз.
Коли почнеться нестримна повінь,
нас не зачепить вона,
бо брехню ми зробили своїм сховком
і неправду — притулком».
16 Тому так говорить Всевладний Господь Єгова:
«Ось я кладу в основу Сіону камінь —
випробуваний дорогоцінний камінь, наріжний камінь міцної основи.
Той, хто вірить у нього, не буде охоплений панікою.
17 І зроблю я справедливість мірильним шнуром,
а праведність — рівнем.
Град зруйнує ваш сховок, брехню,
і вода заллє ваш притулок.
18 Ваша угода зі смертю буде скасована,
і ваш союз з могилою буде розірваний.
Коли нестримна повінь нахлине,
то змете вас усіх.
19 Вона буде вас губити,
коли тільки приходитиме.
Вона насуватиметься щоранку,
вдень і вночі.
Лише страх змусить їх зрозуміти почуте».
20 І стало ліжко закоротким, щоб простягнутись на ньому,
а покривало завузьким, щоб ним накритися.
21 Єгова встане, як це було при горі Пераци́м,
і прийде, як це було у долині поблизу Гіво́на,
щоб здійснити свій чин, чин дивний,
і виконати своє діло, діло надзвичайне.
22 Тож не будьте насмішниками,
а то кайдани ваші стануть ще тугіші.
Бо я чув від Всевладного Господа Єгови, Бога військ,
що знищення призначене всьому краю.
23 Прихиліть своє вухо і прислу́хайтесь до мого голосу,
будьте уважні й вислухайте, що я кажу.
24 Хіба орач у пору сівби увесь час тільки оре?
Хіба він увесь час тільки розпушує і боронує землю?
25 Хіба, розрівнявши її,
він не сіє чорнушку та кмин?
І хіба він не сіє пшеницю, просо і ячмінь у вибраному місці
і не обсаджує полбою все поле?
26 Подібно й Бог навчає людину так, як належить,
її Бог дає їй настанови.
27 Бо не молотильною дошкою молотять чорнушку
і не колесами возів котять по кмині.
Зазвичай чорнушку молотять палицею,
а кмин — ціпом.
28 Хіба роздавлюють зерно на току?
Ні, ніхто не молотить його без кінця.
І, коли по ньому котять молотильні колеса і водять коней,
його не роздавлюють.
29 І все це — від Єгови, Бога військ.
Його рада — дивовижна,
і він завжди досягає успіху в усьому, що робить.
Розділ 29
1 «Горе Арії́лу, Арії́лу — місту, де таборився Давид!
Нехай минає рік за роком,
і далі відзначайте свої щорічні свята.
2 Але я заподію лихо Арії́лу,
і порине він у жалобу й голосіння.
Він буде для мене як вогнище на Божому жертовнику.
3 Отаборюся навколо тебе,
візьму в облогу, оточу тебе частоколом
і зведу вали.
4 Ти впадеш і будеш принижений,
говоритимеш з землі,
і слова твої будуть ледве чутні з пороху.
Твій голос лунатиме з землі
і буде подібний на голос того, хто викликає духів,
із пороху ти шепотітимеш.
5 Твої численні вороги перетворяться на дрібний порох,
і натовп тиранів буде немов полова, яку розносить вітер.
Усе це станеться раптово, в одну мить.
6 Я, Єгова, Бог військ, зверну на тебе увагу
і захищу тебе громом, землетрусом і потужним гуркотом,
лютим вітром, бурею та нищівним вогнем».
7 Тоді всі народи, що воюють проти Арії́ла, —
усі, хто виступив проти нього,
хто будує облогові башти
і заподіює лихо йому,—
будуть як сон, як нічне видіння.
8 Як голодний, якому сниться, що він їсть,
а прокинувшись, відчуває голод,
як спраглий, якому сниться, що він п’є,
а прокинувшись, відчуває втому і спрагу,
так буде з усіма народами,
які йдуть війною проти гори Сіон.
9 Остовпійте й дивуйтесь!
Замружте очі, будьте сліпі.
Вони сп’яніли, та не від вина,
хитаються, та не від алкогольного напою.
10 Бо Єгова вилив на вас дух глибокого сну.
Він затулив ваші очі, пророки,
він покрив ваші голови, провидці.
11 Кожне ваше видіння немов слова запечатаної книги. Її дають тому, хто вміє читати, і кажуть: «Прочитай її вголос, будь ласка», а він відповідає: «Я не можу, бо вона запечатана». 12 Тоді книгу дають тому, хто не вміє читати, і просять: «Прочитай це вголос, будь ласка», а він відповідає: «Я ж не вмію читати».
13 Тож Єгова промовляє: «Ці люди наближаються до мене лише на словах
і шанують мене своїми устами,
але серце їхнє далеко від мене.
І їхній страх переді мною — лише людські заповіді, яких вони навчилися.
14 Тому я знову зроблю з цим народом щось неймовірне,
щось дивовижне,
і мудрість його мудреців загине,
а розум розсудливих буде заховано».
15 Горе тим, хто ретельно приховує свої плани від Єгови,
хто чинить свої справи в темряві
й каже: «Хто нас бачить?
Хто знає, що́ ми робимо?»
16 Як же ви все перекручуєте!
Чи глина гончареві рівня?
Чи скаже виріб про того, хто зробив його:
«Він мене не робив»?
Чи скаже річ про свого творця:
«Він нічого не розуміє»?
17 Ще трохи, і Ліва́н обернеться на фруктовий сад,
а сад вважатиметься лісом.
18 У той день глухі чутимуть слова з книги
і очі сліпих будуть бачити, бо звільняться від мороку й темряви.
19 Сумирні дуже радітимуть Єговою,
і бідні будуть тішитися Святим Ізра́їлевим.
20 Бо щезне тиран,
загине хвалько
і вигублені будуть усі, хто тільки й чекає, щоб кривду вчинити,
21 ті, що, наговорюючи, роблять інших винними,
і ті, що ставлять пастки захисникові при брамі,
а також ті, хто відмовляє праведному в справедливості, прикриваючись порожніми словами.
22 Тому Єгова, Авраамів викупник, каже нащадкам Якова:
«Яків більше не засоромиться,
і не зблідне обличчя його.
23 Бо коли він побачить своїх дітей довкола себе —
витвір моїх рук,
то вони освятять моє ім’я,
освятять Святого Яковового,
і будуть вони благоговіти перед Богом Ізра́їлевим.
24 Ті, хто має свавільний дух, здобудуть розуміння,
і ті, хто нарікає, приймуть повчання».
Розділ 30
1 «Горе впертим синам, — говорить Єгова,—
тим, хто хоче здійснити намір, але не мій,
тим, хто хоче укласти союз, але без мого духу,
і так збільшує свій гріх.
2 Не порадившись зі мною, вони йдуть до Єгипту,
щоб шукати захисту у фараона
і сховку в тіні Єгипту.
3 Ви засоромитесь через те, що шукали захисту у фараона,
і будете принижені через те, що шукали сховку в тіні Єгипту.
4 Бо князі прийшли в Цоа́н,
а посланці дістались до Хане́су.
5 Всі вони засоромляться
через народ, від якого їм немає користі,
немає ні допомоги, ні пожитку,
а тільки сором і ганьба».
6 Присуд тваринам з півдня.
Краєм нещастя та утиску,
де водиться лев, рикаючий лев,
гадюка та летюча вогняна змія,
люди везуть своє багатство на спинах ослів
і свої запаси — на горбах верблюдів.
Але народу від цього не буде жодної користі.
7 Бо допомога від Єгипту — марна і даремна.
Тому я назвав його «Раха́в — той, що не зрушиться з місця».
8 «Отож піди, напиши це при них на таблиці
і запиши в книгу,
щоб воно залишилося на майбутнє
і було свідченням повіки.
9 Бо це бунтівний народ, обманщики,
сини, які не хочуть чути закон Єгови.
10 Вони говорять до тих, що отримують видіння: “Облиште свої видіння”,—
і до пророків: “Не пророкуйте правди про нас,
а говоріть щось улесливе, передрікайте щось оманливе.
11 Зійдіть з дороги, зверніть зі шляху.
Більше не нагадуйте нам про Святого Ізра́їлевого”».
12 Тому так говорить Святий Ізра́їлів:
«Через те що ви відкидаєте моє слово,
покладаєтесь на підступність та обман
і шукаєте в цьому опори,
13 ваша провина стане для вас мов пошкоджений мур,
високий мур, який викривився і от-от упаде,
упаде зненацька, в одну мить.
14 І розіб’ють його, як великий глиняний дзбан,
потовчуть на дрізки.
Не знайдеться навіть черепка, щоб вигребти вуглину з вогнища
чи зачерпнути з калюжі води».
15 Так говорить Всевладний Господь Єгова, Святий Ізра́їлів:
«Якщо повернетесь до мене і зберігатимете спокій, то врятуєтесь.
Не тривожтеся та виявляйте довір’я, бо в цьому буде ваша сила».
Але ви не захотіли.
16 Ви сказали: «Ні, на конях ми втечемо!»
Тому й будете втікати.
«На конях швидких поскачемо!»
Тому й швидко за вами гнатися будуть.
17 Від погрозливого крику однієї людини тремтітиме тисяча,
і від крику п’ятьох ви втікатимете,
доки вас не залишиться так мало, що ви будете як щогла на вершині гори,
як знак на пагорбі.
18 Але Єгова терпеливо чекає, щоб виявити вам ласку,
він встане, щоб змилосердитися над вами.
Бо Єгова — Бог справедливості.
Щасливі всі, хто на нього покладає свої сподівання.
19 Коли народ мешкатиме на Сіоні, у Єрусалимі, ти не будеш плакати. Він неодмінно виявить тобі ласку, почувши твій крик про допомогу. Він відповість тобі, як тільки почує. 20 Хоч Єгова і зробить так, що утиск буде вам хлібом, а гноблення — водою, проте ваш Величний Учитель більше не буде ховатися, і ваші очі будуть бачити вашого Величного Учителя. 21 І ваші вуха чутимуть слово, що лунатиме позад вас, якщо ви зійдете праворуч чи ліворуч: «Ось та дорога, ідіть нею».
22 І ви опоганите срібне покриття своїх різьблених божків та золото, що вкриває ваші статуї з металу. Ви повикидаєте їх наче поплямлену менструальною кров’ю білизну і скажете: «Геть!» 23 Бог пошле дощ на насіння, яким ти засіваєш землю, і вона дасть у достатку поживного хліба. У той день твоя худоба буде пастись на просторому пасовищі. 24 Тоді воли й осли, які обробляють землю, їстимуть корм, приправлений щавлем, провіяний лопатою та вилами. 25 А в день великого кровопролиття, коли впадуть башти, на кожній високій горі та на кожному пагорбі будуть потоки і струмки. 26 Коли ж Єгова перев’яже поранення свого народу та зцілить тяжку рану, якої він завдав, то повний місяць світитиме, мов яскраве сонце, а світло сонця буде всемеро яскравішим — як світло сімох днів.
27 Ось Єгова йде здалека у темних хмарах,
і гнів його палає.
Уста його повні осуду,
язик же його — мов нищівний вогонь.
28 Його дух — мов потік, що виходить з берегів і сягає аж до шиї.
Він просіє народи через решето згуби,
вкладе їм у рот вудила, щоб вони збочили зі шляху.
29 А ви заспіваєте пісню, яку співаєте в ніч,
коли готуєтесь до свята.
І серце ваше радітиме,
немов серце того, хто йде з флейтою
на гору Єгови, до Скелі Ізра́їлевої.
30 У лютому гніві, у полум’ї нищівного вогню,
у зливі, бурі та граді
Єгова дасть почути свій величний голос
і дасть побачити, як його рука завдає удару.
31 Від голосу Єгови Ассирію охопить жах.
Бог ударить її своєю палицею.
32 Щоразу, коли Єгова буде замахуватись своєю каральною палицею,
щоб бити Ассирію, звучатимуть бубни й арфи.
І він буде воювати проти неї,
погрозливо розмахуючи зброєю.
33 Бо для неї вже приготовлений Тофе́т,
приготовлений він і для царя.
Бог зробив вогнище в ямі глибокій і широкій.
Дров багато, і палає сильний вогонь.
Подих Єгови, мов сірчаний потік,
запалить усе це.
Розділ 31
1 Горе тим, хто йде до Єгипту по допомогу,
хто покладається на коней
і надіється на бойові колісниці, бо їх дуже багато,
і на бойових коней, бо вони сильні,
а на Святого Ізра́їлевого не дивиться,
Єгову не шукає.
2 Але він також мудрий, він наведе лихо —
слова свої назад не забере.
Він повстане на зграю злочинців
і виступить проти тих, хто допомагає безбожним.
3 Таж єгиптяни — лише люди, а не Бог;
їхні коні — плоть, а не дух.
Єгова простягне свою руку,
і помічник спіткнеться,
а той, кому він допомагає, впаде;
загинуть вони одночасно.
4 Бо так сказав мені Єгова:
«Як лев, молодий сильний лев, ричить над своєю здобиччю,
коли на нього скликають багато пастухів,
і крику їхнього не боїться
та їхнього галасу не лякається,
так само Єгова, Бог військ, зійде,
щоб воювати за гору Сіон і за її пагорб.
5 Немов птах, що кидається вниз, Єгова, Бог військ, захистить Єрусалим.
Він захистить його і визволить,
пощадить і врятує».
6 «Народе Ізра́їля, повернись до Того, проти кого ти зухвало збунтувався. 7 У той день кожен з вас відкине нічого не вартих божків зі срібла та нікчемних божків із золота, яких поробили ваші руки вам же на гріх.
8 Тоді ассирійці поляжуть від меча, але не від людського;
будуть стяті мечем, але не людським.
Вони втікатимуть від меча,
а юнаків їхніх змусять до підневільної праці.
9 Їхня скеля зникне від сильного страху,
і знак налякає їхніх князів»,— каже Єгова,
чиє світло сяє на Сіоні і чия піч палахкотить в Єрусалимі.
Розділ 32
1 Цар царюватиме праведно,
а князі правитимуть справедливо.
2 Кожен з них буде як укриття від вітру
і сховок від зливи,
як водні потоки в безводному краї,
як тінь великої скелі на пересохлій землі.
3 Тоді очі тих, хто бачить, більше не будуть заплющені,
і вуха тих, хто чує, будуть уважно слухати.
4 Серце квапливих буде роздумувати над знанням,
а заїкуватий язик заговорить плавно і чітко.
5 Нерозумну людину більше не називатимуть щедрою,
а негідну не називатимуть шляхетною.
6 Бо нерозумний говоритиме нісенітниці,
і серце його замишлятиме кривду,
щоб поширювати відступництво і говорити про Єгову неправду,
щоб відсилати голодного без їжі,
а спраглого позбавляти води.
7 Негідна людина вдається до зла.
Вона підштовхує до ганебної поведінки,
щоб губити знедоленого неправдивими словами,
навіть коли бідний говорить правду.
8 Думки щедрого — про щедрість,
і він залишається щедрим.
9 «Встаньте й послухайте мого голосу, самовдоволені жінки!
Безтурботні дочки, прихиліть вухо до моїх слів!
10 Мине трохи більше як рік, і ви, безтурботні дочки, будете тремтіти,
бо пора збирання винограду закінчиться, а плодів так і не зберете.
11 Тремтіть, самовдоволені жінки!
Здригайтеся, безтурботні дочки!
Роздягніться догола
та підпережіть свої стегна мішковиною.
12 Бийте себе в груди, голосіть
за прекрасними полями, за родючими виноградниками.
13 Бо землю мого народу вкриють колючки і терни.
Ними обростуть всі будинки, які колись були сповнені веселощів,
усе місто, що раніше раділо.
14 Укріплена башта покинута,
галасливе місто обезлюдніло.
Офе́л та вартова башта перетворились на вічне пустище,
привілля для диких ослів,
пасовище для отар,
15 доки на нас згори не виллється дух
і доки пустеля не стане садом,
а сад — лісом.
16 Тоді в пустелі пануватиме справедливість,
а в саду перебуватиме праведність.
17 Праведність принесе мир,
принесе спокій і безпеку на віки.
18 Народ мій житиме в оселі мирній,
у безпечних помешканнях, у спокійних місцях відпочинку.
19 Коли ж падатиме град, ліс упаде,
і місто буде повалене.
20 Щасливі ви, що сієте зерно вздовж усіх водних потоків
і випускаєте бика та осла».
Розділ 33
1 Горе тобі, нищителю, якого не нищать!
Горе тобі, зраднику, якого не зраджують!
Коли ти закінчиш нищити, сам будеш знищений.
Коли припиниш зраджувати, зрадять і тебе.
2 Єгово, вияви нам ласку,
ми на тебе надіємось.
Своєю рукою щоранку підтримуй нас,
будь нам спасінням у час лиха.
3 Від голосу твого грізного втікають народи.
Коли ти встаєш, вони розпорошуються.
4 Вашу здобич зберуть, як збирає здобич ненажерлива сарана.
Налетять на неї, як хмара сарани.
5 Єгова звеличиться,
бо він перебуває на височині.
Він наповнить Сіон справедливістю і праведністю.
6 Він — безпека твоїх часів;
велике спасіння, мудрість, знання і страх перед Єговою —
це його скарб.
7 Їхні герої кричать на вулицях,
посланці миру гірко плачуть.
8 Биті дороги спустошені,
і вже ніхто не ходить стежками.
Він порушив угоду,
він зневажив міста́,
він за ніщо має людину.
9 Край поринув у жалобу та гине,
Ліва́н збентежився і занепав,
Шаро́н став немов пустеля,
а Баша́н і Карме́ль скидають листя.
10 «Тепер я встану,— каже Єгова,—
тепер звеличуся,
тепер прославлюся.
11 Ви вагітнієте сіном і народжуєте стерню.
Ваш дух пожере вас, як вогонь.
12 І народи стануть як випалене вапно.
Вони будуть спалені у вогні, наче вирубані терни.
13 Мешканці далекого краю, послухайте, що́ я зроблю!
І ви, хто живе близько, пізнайте мою могутність!
14 Грішників на Сіоні охопив жах,
відступники тремтять зі страху і кажуть:
“Хто з нас може жити коло нищівного вогню?
Хто з нас може жити коло невгасимого полум’я?”
15 Той, хто завжди ходить у праведності
й говорить правду,
хто відкидає нечесний прибуток і не наживається шахрайством,
чиї руки не беруть хабара,
хто затикає вуха, щоб не слухати про кровопролиття,
і затуляє очі, щоб не дивитися на зло,
16 він перебуватиме на височині,
а його безпечним сховком будуть неприступні скелі.
Він матиме хліб,
і вода в нього ніколи не вичерпається».
17 Очі твої будуть дивитись на царя у його пишноті,
побачать вони далекий край.
18 І ти будеш лише згадувати в серці своєму про жахіття:
«Де писар?
Де той, хто зважував данину?
Де той, хто башти рахував?»
19 Ти вже не побачиш зухвалого народу,
народу, мова якого зовсім неясна для розуміння
і нерозбірлива.
20 Подивись на Сіон, місто наших свят!
Очі твої побачать Єрусалим, спокійну оселю,
намет, який ніхто не згорне.
Ніхто не повитягає його кілків
і не розірве жодної мотузки.
21 Там величний Бог, Єгова, буде нас захищати,
як річки і широкі канали.
Не пройде ними жоден галерний флот,
жоден могутній корабель.
22 Бо Єгова — наш Суддя,
Єгова — наш Законодавець,
Єгова — наш Цар,
він той, хто нас врятує.
23 Мотузки ворога обвиснуть
і не втримають щогли; ніхто не напне вітрила.
Тоді будуть ділити велику здобич
і навіть кульгаві награбують багато.
24 І жоден мешканець не скаже: «Я хворий».
Народу, який житиме в тому краї, буде прощено провину.
Розділ 34
1 Підійдіть, народи, щоб послухати,
і будьте уважні, племена!
Нехай слухає земля і все, що наповнює її,
земля і все, що вона родить.
2 Бо Єгова розгнівався на всі народи
і розлютився на всі їхні війська.
Він вирішив знищити їх,
віддати на заріз.
3 Убиті їхні будуть розкидані,
сморід розноситиметься від трупів,
і гори розтопляться від їхньої крові.
4 Усе небесне військо зітліє,
і небо згорнеться, мов сувій.
Усе їхнє військо згине,
як опадає сухе листя з виноградної лози
і висохлий плід з фігового дерева.
5 «У небі мій меч буде напоєний.
Він опуститься, щоб здійснити суд над Едо́мом —
народом, який я вирішив знищити.
6 У Єгови — меч, який буде покритий кров’ю,
на ньому буде жир та кров
молодих баранів і козлів,
жир баранячих нирок.
Бо Єгова приготував жертву в Бо́црі,
велику різанину в едо́мському краї.
7 Дикі бики попадають з ними,
молоді бики разом із сильними.
Їхній край буде напоєний кров’ю,
їхній порох просякне жиром».
8 Бо це день помсти Єгови,
рік відплати, коли він судиться за кривду, завдану Сіонові.
9 Тоді потоки її обернуться в смолу,
порох — у сірку,
а земля стане мов палаюча смола.
10 Не буде вона гаснути ні вдень ні вночі,
і дим з неї підніматиметься повіки.
З покоління в покоління вона залишатиметься спустошеною,
і повік-віків ніхто не переходитиме нею.
11 Пелікан і дикобраз поселяться в ній,
і житиме там вухата сова й крук.
Бог простягне по ній мірильний шнур порожнечі
та опустить висок спустошення.
12 У неї не залишиться вельмож, з яких можна було б призначити царя,
і князів уже не стане.
13 Її укріплені башти поростуть тернами,
а фортеці — кропивою й будяками.
Вона стане лігвом шакалів
і оселею страусів.
14 Пустельні звірі натраплятимуть там на тварин, що виють,
а дикі козли кликатимуть один одного.
Нічний птах там оселиться і знайде собі місце відпочинку.
15 Стрімка змія зробить там гніздо і відкладе яйця.
Вона буде оберігати їх, обвиваючись довкола.
І злітатимуться туди шуліки, кожен зі своєю самицею.
16 Відшукайте в книзі Єгови і прочитайте вголос.
Ніхто з них не загубиться,
кожен матиме свою пару,
бо уста Єгови дали наказ
і дух його зібрав їх усіх.
17 Він кинув для них жеребок,
і рука його відміряла місце для них.
Вони мешкатимуть там повіки,
житимуть з покоління в покоління.
Розділ 35
1 Звеселиться пустеля і висохла земля,
пустельна рівнина буде радіти і цвісти, як шафран.
2 Вона буде цвісти,
веселитись і вигукувати з радості.
Вона отримає славу Ліва́ну
і пишноту Карме́лю та Шаро́ну.
Люди побачать там славу Єгови, велич нашого Бога.
3 Зміцніть ослаблі руки
і тремтливі коліна.
4 Скажіть тим, хто має тривогу на серці:
«Будьте сильні, не лякайтесь!
Ваш Бог прийде, щоб здійснити помсту,
Бог прийде, щоб дати відплату.
Він прийде і врятує вас».
5 У той час очі сліпих прозріють
і вуха глухих будуть чути.
6 Тоді кульгавий стрибатиме, як олень,
і язик німого співатиме з радості.
У пустелі проб’ється вода,
і в пустельній рівнині потечуть потоки.
7 Випалена сонцем земля перетвориться на порослий очеретом ставок,
і в спраглому краї заб’ють джерела.
Лігва, де спочивали шакали,
заростуть зеленою травою, очеретом і папірусом.
8 І буде там бита дорога,
яку називатимуть Дорогою святості.
По ній не піде нечистий:
вона буде лише для тих, хто її тримається.
Жоден безглуздий не піде нею.
9 Не буде там лева,
і лютий звір не ступить на неї.
Не буде їх там,
по ній ходитимуть лише викуплені.
10 Ті, кого визволив Єгова, повернуться і з радісними вигуками прийдуть на Сіон.
Вічна радість увінчає їхні голови.
Вони знайдуть радість і втіху,
а смуток і зітхання минуть.
Розділ 36
1 У 14-й рік царювання Єзекі́ї ассирійський цар Сінаххері́б виступив проти всіх укріплених міст Юди і захопив їх. 2 Зрештою цар Ассирії послав до Єзекі́ї равша́ка з численним військом. Той вирушив з Лахі́ша в Єрусалим і зупинився біля водогону верхнього ставка, що при дорозі, яка веде до поля пральників. 3 Тоді вийшов до нього наглядач царського дому Еліяки́м, син Хілкі́ї, а також царський писар Ше́вна і літописець Йоа́х, син Аса́фа.
4 І промовив до них равша́к: «Скажіть Єзекі́ї: “Так говорить великий цар, цар Ассирії: «На що ти надієшся? 5 Ти кажеш, що маєш план і військову силу, але слова твої порожні. На кого ти покладаєшся, що наважився збунтуватись проти мене? 6 Ти покладаєшся на Єгипет, на ту зламану очеретину. Таж вона, якщо на неї спертися, проб’є долоню! Таким є фараон, цар Єгипту, для всіх, хто шукає в нього підтримки. 7 Може, скажете, що покладаєтесь на Єгову, вашого Бога? Але хіба не його священні узвишшя і жертовники понищив Єзекі́я, сказавши Юді та Єрусалиму: “Ви маєте поклонятися лише перед одним жертовником”?»” 8 Тож покажи моєму пану, ассирійському цареві, на що ти спроможний: я дам тобі 2000 коней, і тоді подивимось, чи ти знайдеш для них вершників. 9 Як же ти змусиш відступити хоча б одного намісника з найменших рабів мого пана, якщо тобі доводиться покладатись на Єгипет з його колісницями й вершниками? 10 Чи ж не з волі Єгови я виступив проти цього краю, щоб знищити його? Адже Єгова сказав мені: “Піди на цей край і спустош його”».
11 На це Еліяки́м, Ше́вна і Йоа́х відповіли равша́кові: «Говори, будь ласка, до нас, твоїх слуг, арамейською мовою, ми зрозуміємо, а мовою юдеїв не говори, бо тебе чують люди на мурі». 12 Але равша́к сказав: «Хіба мій пан послав мене передати ці слова тільки вам і вашому панові? Хіба він не послав мене також до людей на мурі, які разом з вами будуть їсти свій кал і пити свою сечу?»
13 Тож равша́к стояв та голосно кричав мовою юдеїв: «Послухайте слова́ великого царя, царя Ассирії! 14 Ось що каже цар: “Нехай Єзекі́я не бреше; він не врятує вас! 15 Не звертайте уваги на Єзекі́ю, який спонукує вас надіятись на Єгову і каже: «Єгова неодмінно врятує нас, і це місто не буде віддане в руки ассирійського царя». 16 Не слухайте Єзекі́ю, бо так говорить цар Ассирії: «Укладіть мир зі мною і здайтеся. Тоді кожен з вас буде їсти плоди зі своєї виноградної лози та свого фігового дерева і пити воду зі свого водозбору, 17 аж поки я не прийду і не заберу вас у край, подібний до вашого, край зерна й молодого вина, край хліба й виноградників. 18 Нехай Єзекі́я не зводить вас, кажучи: “Єгова нас врятує”. Хіба хоч один бог інших народів урятував свій край з руки царя Ассирії? 19 Де боги Хама́та й Арпа́да? Де боги Сефарваї́ма? Хіба вони врятували Сама́рію з моєї руки? 20 Котрий з усіх богів тих земель врятував свій край з моєї руки? Тож хіба Єгова врятує з моєї руки Єрусалим?»”»
21 Але всі вони мовчали й у відповідь не промовили ані слова, бо цар наказав їм нічого не відповідати. 22 Тоді наглядач царського дому Еліяки́м, син Хілкі́ї, а також царський писар Ше́вна і літописець Йоа́х, син Аса́фа, роздерли на собі одяг, пішли до Єзекі́ї і передали йому слова равша́ка.
Розділ 37
1 Щойно цар Єзекі́я почув ті слова, він роздер свої шати, одягнув мішковину і пішов у дім Єгови. 2 Потім він послав наглядача царського дому Еліяки́ма, царського писаря Ше́вну і старших священиків — усі вони були одягнені в мішковину — до пророка Ісаї, сина Амо́ца. 3 І сказали вони йому: «Так говорить Єзекі́я: “Це день нещастя, докору й ганьби, бо діти мають ось-ось народитися, а родити немає сили. 4 Може, твій Бог Єгова почує слова равша́ка, якого цар Ассирії, його пан, послав, щоб насміхатися над живим Богом. Твій Бог Єгова почує і покарає його за ті слова. Тож помолись за тих, хто ще залишився”».
5 Отже, слуги царя Єзекі́ї прийшли до Ісаї, 6 і він їм відповів: «Передайте своєму панові: “Так каже Єгова: «Не бійся тих слів, якими слуги ассирійського царя зневажали мене. 7 Я вкладу в його розум думку, і він почує звістку і піде назад у свій край. Я зроблю так, що він загине від меча у своїй же землі»”».
8 Згодом равша́к почув, що ассирійський цар відступив від Лахі́ша. Коли ж равша́к повернувся до царя, той уже воював з Лі́вною. 9 І донесли царю, що на нього йде війною Тірга́ка, цар Ефіопії. Тож він знову відрядив до Єзекі́ї посланців, сказавши їм: 10 «Ось що ви маєте передати Єзекі́ї, цареві Юди: “Хай твій Бог, на якого ти покладаєшся, не обманює тебе, обіцяючи: «Єрусалим не буде відданий у руки ассирійського царя». 11 Хіба ти не чув, що́ царі Ассирії зробили з усіма тими землями? Не чув, як вони спустошили їх? А ти думаєш врятуватися? 12 Чи ти чув про народи, які були знищені моїми прабатьками? Хіба їхні боги врятували їх? Хіба врятувались Гоза́н, Хара́н, Реце́ф і народ Еде́му, що був у Тель-Асса́рі? 13 Де цар Хама́та, цар Арпа́да і цар Сефарваї́ма? Де цар Ге́ни та цар І́вви?”»
14 Єзекі́я взяв листи з рук посланців, прочитав їх, а тоді пішов у дім Єгови і розгорнув їх перед Єговою. 15 І почав він молитися до Єгови: 16 «Єгово, Боже військ, Боже Ізра́їля, що сидиш на престолі над херувимами! Лише ти правдивий Бог усіх царств землі, і ти створив небеса й землю. 17 Прихили своє вухо, Єгово, і почуй! Відкрий свої очі, Єгово, і побач! Почуй усі слова Сінаххері́ба, якими він звелів насміхатися з тебе, живого Бога. 18 Єгово, царі Ассирії справді спустошили всі землі і навіть свій край. 19 Богів тих земель вони повкидали до вогню, бо це були не боги, а витвір людських рук, дерево та камінь, тому їх і змогли понищити. 20 Тепер же, Єгово, Боже наш, врятуй нас з його руки, щоб усі царства землі знали: тільки ти, Єгово, є Богом».
21 Тоді Ісая, син Амо́ца, передав Єзекі́ї такі слова: «Ось що каже Єгова, Бог Ізра́їлів: “Ти молився до мене про ассирійського царя Сінаххері́ба, 22 тож послухай слово Єгови про нього:
«Зневажає тебе дівчина, сіонська дочка, глузує вона з тебе.
Над тобою дочка Єрусалима хитає головою.
23 Над ким ти насміхаєшся і кого зневажаєш?
На кого піднімаєш голос
і на кого дивишся з погордою?
На Святого Ізра́їлевого?!
24 Через своїх слуг насміхаєшся з Єгови і кажеш:
“Зі своїми численними колісницями
я зійду на найвищі гори,
доберусь до найвіддаленіших околиць Ліва́ну!
Позрубую його величні кедри, його найкращі ялівці!
Я вийду на його найвищу вершину, увійду в його найгустіші ліси!
25 Я буду копати криниці і пити воду.
Ногами своїми повисушую всі єгипетські потоки”.
26 Хіба ти не чув? Ще віддавна я це постановив.
Ще в минулі дні я це задумав,
а тепер здійсню.
Ти спустошиш укріплені міста і обернеш їх на руїни.
27 Жителі їхні будуть безсилими,
вони злякаються і засоромляться.
Стануть вони мов трава, мов зелена билинка,
мов трава на дахах, яку обпалює східний вітер.
28 Я добре знаю все, що ти робиш: коли сидиш, коли виходиш і коли повертаєшся,
знаю також, коли ти лютуєш на мене.
29 Адже я чув про твою лють проти мене, і твоє ричання дійшло до моїх вух.
Тож у ніс тобі я встромлю гак і у твій рот вкладу вудила,
а тоді відведу тебе назад тим шляхом, яким ти прийшов».
30 Тобі ж я дам знак: цього року ви будете їсти те, що виросте саме, на другий рік — збіжжя, яке зійде на тому ж місці, а на третій рік засієте зерно і зберете врожай, засадите виноградники і будете споживати їхні плоди. 31 Ті з племені Юди, що вціліють, ті, що залишаться, пустять коріння і принесуть плоди. 32 Бо з Єрусалима вийде останок і з гори Сіон — ті, хто вціліє. Ревність Єгови, Бога військ, здійснить це”.
33 Отже, так каже Єгова про ассирійського царя:
“Не ввійде він до цього міста
і не випустить там стріли,
не стане проти нього зі щитом
і не насипле валу.
34 Яким шляхом він прийшов, таким і повернеться,
він не увійде до цього міста,— каже Єгова.—
35 Я оборонятиму це місто і врятую його заради себе
і заради мого слуги, Давида”».
36 Тоді вийшов ангел Єгови і вбив в ассирійському таборі 185000 воїнів. І на світанку люди побачили, що всі воїни лежать мертві. 37 Тож ассирійський цар Сінаххері́б відступив, повернувся в Ніне́вію і залишився там. 38 Коли ж він вклонявся у домі свого бога Нісро́ха, то його сини, Адраммеле́х і Шареце́р, вбили його мечем, а тоді втекли до краю Арара́т. І замість Сінаххері́ба зацарював його син Еса́р-Хаддо́н.
Розділ 38
1 У ті дні Єзекі́я захворів і був при смерті. Тож до нього прийшов пророк Ісая, син Амо́ца, і сказав: «Так говорить Єгова: “Дай останні настанови своїм домашнім, бо ти не одужаєш, ти помреш”». 2 Почувши це, Єзекі́я повернувся обличчям до стіни і почав молитися до Єгови: 3 «Благаю тебе, Єгово, пригадай, будь ласка, що я вірно тобі служив і серце моє було повністю віддане тобі. Я робив те, що було приємне у твоїх очах». І Єзекі́я гірко заплакав.
4 Тоді Ісая почув слово Єгови: 5 «Повернися і скажи Єзекі́ї: “Так говорить Єгова, Бог твого прабатька Давида: «Я почув твою молитву і побачив твої сльози. Ось я додаю до твого життя ще 15 років. 6 І я визволю тебе з руки ассирійського царя, а це місто захищу та врятую. 7 Ось тобі знак від Єгови, яким Єгова запевняє, що виконає своє слово: 8 я зроблю так, що тінь, яка під час руху сонця спустилась по сходах Аха́за, повернеться на 10 сходинок назад»”». І тінь пересунулась назад на 10 сходинок.
9 Ось що написав Єзекі́я, цар Юди, після того як захворів і видужав від своєї хвороби:
10 «Сказав я: “У розквіті літ моїх
увійду до брам могили
і буду позбавлений решти своїх років”.
11 Я сказав: “Не побачу Яг, не побачу Яг у краю живих.
Не бачитиму більше людей,
коли буду серед мешканців краю небуття.
12 Моя оселя — мов пастуший намет,
який зняли з місця і забрали геть.
Я життя своє звинув, як ткач тканину.
Він відтинає мене, як нитки основи.
З ранку до ночі ти мене губиш.
13 Я заспокоюю себе аж до ранку.
Він, немов лев, трощить усі кості мої.
З ранку до ночі ти мене губиш.
14 Я скиглю, мов стриж, мов той дрізд,
і стогну, неначе голуб.
Мої очі втомилися дивитись угору.
Єгово, мені дуже тяжко!
Будь моєю опорою!
15 Що я можу сказати?
Він сказав мені — і так зробив.
Через біль свій глибокий
я покірно ходитиму усі роки свого життя.
16 Єгово, завдяки цьому живуть люди,
завдяки цьому і я дихаю.
Ти мене зцілиш і збережеш мені життя.
17 Замість спокою я мав лише гіркоту,
але ти полюбив мене
і зберіг від ями погибелі.
Усі гріхи мої ти кинув собі за спину.
18 Бо могила не може тебе прославляти,
смерть не може тебе вихваляти.
Ті, хто йде до ями, не можуть надіятись на твою вірність.
19 Живий, тільки живий може тебе прославляти,
як і я сьогодні.
Батько може навчати своїх синів про твою вірність.
20 Єгово, врятуй мене!
На струнах ми будемо грати і співати мої пісні
у домі Єгови усі дні свого життя”».
21 І сказав Ісая: «Візьміть сухих пресованих фіг, прикладіть до чиряка, і тоді Єзекі́я видужає». 22 А Єзекі́я запитав: «Який буде знак, що я зможу піти в дім Єгови?»
Розділ 39
1 У той час вавилонський цар Мерода́х-Балада́н, син Балада́на, почув, що Єзекі́я був хворий і одужав. Тож він послав Єзекі́ї листи й подарунок. 2 Єзекі́я радо привітав посланців і показав їм свою скарбницю: срібло, золото, бальзам та іншу цінну олію, усю свою зброю, а також все, що було в його скарбницях. Не було в його домі та в його царстві того, чого б він їм не показав.
3 Тоді до царя Єзекі́ї прийшов пророк Ісая і запитав: «Що говорили ці люди і звідки вони приходили?» Єзекі́я ж відповів: «З далекого краю, з Вавилону». 4 А Ісая запитав: «Що вони бачили у тебе в домі?» На це Єзекі́я сказав: «Я їм показав усі свої скарби, усе, що є в моєму домі».
5 Тож Ісая сповістив його: «Послухай слово Єгови, Бога військ: 6 “Ось надходять дні, коли до Вавилону заберуть усе, що є у твоєму домі, все, що нагромадили твої прабатьки. Нічого не залишиться, — каже Єгова. — 7 І декотрих з твоїх синів, які в тебе народяться, відведуть до палацу вавилонського царя та зроблять придворними”».
8 Почувши це, Єзекі́я сказав Ісаї: «Слово Єгови, яке ти передав мені, добре,— і додав: — Бо за мого життя буде спокій і безпека».
Розділ 40
1 «Утішайте, утішайте мій народ! — каже ваш Бог. —
2 Говоріть до серця Єрусалима,
голосно сповістіть його, що час підневільної служби уже минув
і що він заплатив за свою провину.
Він сповна отримав з руки Єгови за всі свої гріхи».
3 Ось голос того, хто кличе в пустелі:
«Розчистіть дорогу для Єгови!
Вирівняйте для нашого Бога битий шлях через пустельну рівнину.
4 Хай кожна долина підійметься,
а всяка гора і пагорб понизяться.
Горбистий край нехай вирівняється,
а нерівний стане рівниною.
5 Тоді виявиться слава Єгови,
і всі люди побачать її,
бо так промовили уста Єгови».
6 Послухай! Хтось говорить: «Проголоси!»
А інший запитує: «Що мені проголосити?»
«Кожна людина — то зелена трава,
і вся її віддана любов — як польова квітка.
7 Трава висихає
і квітка в’яне,
коли подих Єгови віє на них.
І справді, люди — то зелена трава.
8 Трава висихає,
і квітка в’яне,
а слово нашого Бога — вічне».
9 Зійди на високу гору,
жінко, що несеш добру новину для Сіону.
Кричи на весь голос,
жінко, що несеш добру новину для Єрусалима.
Кричи, не бійся!
Повідом містам Юди: «Ось ваш Бог!»
10 Всевладний Господь Єгова прийде з великою силою
і буде володарювати своєю рукою.
Він має з собою нагороду,
перед ним заплата, яку він платить.
11 Він дбатиме про свою отару, наче пастух.
Рукою своєю він збиратиме ягнят
і носитиме біля грудей.
Він буде водити турботливо тих, що годують малят.
12 Хто виміряв пригорщею во́ди
і зробив виміри небес своєю п’яддю?
Хто зібрав у мірильну посудину весь порох землі
та зважив гори на вазі,
а пагорби — на терезах?
13 Хто виміряв дух Єгови?
Хто може дати йому пораду та чогось навчити його?
14 З ким він радився, щоб мати розуміння?
Хто навчає його доріг справедливості
і дає йому знання?
Хто показує йому дорогу до справжнього розуміння?
15 Для нього народи — мов крапля з відра,
мов порох на шальках терезів.
Він піднімає острови, наче ту порошинку.
16 Навіть ліва́нського лісу не вистачить для вогню,
а його звірів — для цілопалення.
17 Усі народи ніби не існують перед ним,
для нього вони як ніщо, як порожнеча.
18 До кого ви прирівняєте Бога,
до кого його уподібните?
19 Майстер виливає ідола,
а золотар покриває його золотом
і виковує для нього срібні ланцюжки.
20 Людина вибирає для пожертви
дерево, що не буде порохнявіти,
і шукає вправного майстра,
щоб зробити різьбленого ідола, який би не падав.
21 Хіба ви не знаєте?
Хіба ж ви не чули?
Хіба вам не говорили про це від самого початку?
Хіба ви не збагнули того, що було очевидним ще від заснування землі?
22 Він той, хто перебуває над кругом землі,
і мешканці її перед ним — немов та сарана.
Він простягає небеса, наче прозоре полотно,
напинає їх, мов намет.
23 Високих урядовців він обертає в ніщо,
а суддів землі — у порожнечу.
24 Щойно їх посадять,
щойно посіють,
щойно їхнє стебло пустить коріння,
як подує на них — і вони засохнуть,
а вітер понесе їх, мов солому.
25 «До кого ви мене уподібните, хто мені рівний? — каже Святий.—
26 Підведіть очі до неба й подивіться:
хто створив усе це?
Той, хто виводить військо зірок, порахувавши їх.
Він кожну з них кличе на ім’я.
Завдяки його безмежній могутності і грізній силі
жодна з них не загубиться.
27 Чому ж ти, Якове, говориш і чому ти, Ізра́їлю, кажеш:
“Єгова не бачить моєї дороги,
я не відчуваю Божої справедливості”?
28 Хіба ти не знаєш? Хіба ти не чув?
Єгова, Творець усієї землі,— Бог вічний.
Він ніколи не втомлюється і не знесилюється.
Мудрість його неосяжна.
29 Він змученому дає силу,
а безсилому — міць.
30 Хлопці втомляться та знесиляться,
юнаки спіткнуться і впадуть,
31 але ті, хто надіється на Єгову, відновлять сили.
Вони ширятимуть на крилах, мов орли;
будуть бігти — і не знесиляться,
будуть іти — і не втомляться».
Розділ 41
1 «Слухайте мовчки мене, острови!
І хай народи відновлять свою силу,
хай підійдуть та заговорять.
Станьмо разом на суд.
2 Хто підняв того, що зі сходу?
Хто, спонуканий праведністю, покликав його до себе,
аби віддати йому народи
і підкорити царів?
Хто мечем його обертає їх на порох,
луком його обертає їх на розвіяну вітром солому?
3 Він переслідує їх, ідучи безперешкодно
шляхом, яким раніше не ходив.
4 Хто діяв і зробив це?
Хто дав початок поколінням?
Я, Єгова,— Перший.
І для останніх поколінь я буду той самий».
5 Острови злякались того, що побачили.
Кінці землі затремтіли.
Зібралися вони — виступають.
6 Кожен допомагає своєму товаришу
і говорить своєму братові: «Будь сильний!»
7 Майстер зміцнює золотаря,
а той, хто вигладжує метал молотом,
зміцнює того, хто кує на ковадлі.
Він каже про спайку: «Добра робота!»
Потім ідола прибивають цвяхами, щоб не падав.
8 «А ти, Ізра́їлю,— мій слуга.
Я вибрав тебе, Якове,
ти — потомство мого друга Авраама.
9 Привів я тебе з кінців землі,
покликав з далеких країв
і сказав тобі: “Ти мій слуга,
я вибрав тебе, я тебе не відкинув.
10 Не бійся, бо я з тобою.
Не тривожся, бо я — твій Бог.
Зміцню я тебе й допоможу тобі.
Я буду підтримувати тебе правою рукою праведності”.
11 Усі, хто розпалюється гнівом на тебе, будуть засоромлені і принижені.
Ті, хто воює з тобою, стануть нічим і загинуть.
12 Ти шукатимеш своїх противників, але не знайдеш.
Ті, що воюють проти тебе, стануть нічим, ніби їх не існує.
13 Бо я, твій Бог Єгова, тримаю тебе за праву руку
і кажу: “Не бійся, я допоможу тобі”.
14 Не лякайся, хробаче Якове,
народе Ізра́їля, я допоможу тобі,— говорить Єгова, твій Викупник, Святий Ізра́їлів.—
15 Я зробив тебе молотильною дошкою,
новим зубчастим знаряддям для молотьби.
Ти потопчеш і розчавиш гори,
а пагорби перетвориш на полову.
16 Ти перевієш їх,
а вітер віднесе їх геть,
буря розпорошить.
Ти радітимеш Єговою,
будеш хвалитися Святим Ізра́їлевим.
17 Нужденні та бідні шукають води, але її немає.
Від спраги у них пересох язик.
Я, Єгова, дам їм відповідь.
Я, Бог Ізра́їлів, їх не покину.
18 Я пущу річки на лисих горбах
і відкрию джерела посеред рівнин.
Оберну пустелю на ставки, порослі очеретом,
а безводний край — на водні джерела.
19 Засаджу пустелю кедром,
акацією, миртом та сосною.
На пустельній рівнині вирощу разом ялівець,
ясен і кипарис.
20 Тоді всі люди побачать і дізнаються,
звернуть увагу та зрозуміють,
що це зробила рука Єгови,
це вчинив Святий Ізра́їлів».
21 «Представте свою справу на суд»,— каже Єгова.
«Наведіть свої докази,— говорить Цар Яковів.—
22 Наведіть докази і скажіть нам, що станеться.
Розкажіть про минулі події,
щоб ми задумалися над ними і збагнули їхній кінець.
Або повідомте нам, що буде далі.
23 Скажіть, що станеться в майбутньому,
і тоді ми зрозуміємо, що ви боги.
Зробіть бодай щось — чи добро, чи зло,
і ми всі побачимо це й будемо приголомшені.
24 Але ви — ніщо,
ви ні до чого не здатні.
І гидкий той, хто вас вибирає.
25 Я підняв чоловіка з півночі, і він прийде,
той, що зі сходу, той, хто буде кликати моє ім’я.
Він потопче правителів, наче глину,
як гончар, що місить вогку глину.
26 Хто сказав про це від початку, аби ми знали,
і сповістив від минулих часів, щоб ми могли сказати: “Це правда”?
Ніхто нічого не звістив!
Ніхто не оголосив!
Ніхто від вас нічого не чув!»
27 Я перший сказав Сіону: «Ось що має статися!»
В Єрусалим я пошлю того, хто звістить добру новину.
28 Я вдивлявся, але нікого не бачив.
Ніхто з них не давав поради.
Я розпитував їх, щоб вони відповіли.
29 Бо всі вони омана,
їхні діла — ніщо,
а їхні ідоли з металу — то вітер і порожнеча.
Розділ 42
1 Ось мій слуга, якого я підтримую,
мій обранець, яким я задоволений!
Дух мій зійшов на нього.
І він принесе справедливість народам.
2 Він не буде кричати й вигукувати,
і на вулицях не чутимуть його голосу.
3 Очеретини надломленої він не доломить
і тліючого ґнота не загасить.
Він буде вірним і принесе справедливість.
4 Не ослабне він та не зламається, поки не встановить справедливості на землі.
На його закон чекають острови.
5 Так говорить правдивий Бог Єгова,
Творець небес — той, хто напнув їх,
хто простягнув землю і дарує все, що на ній,
хто дає дихання людям, що живуть на ній,
і дух тим, хто по ній ходить:
6 «Спонуканий праведністю,
я, Єгова, покликав тебе і взяв за руку.
Я буду оберігати тебе, і ти станеш угодою між мною і людьми
та світлом для народів,
7 щоб відкрити очі сліпим,
вивести з темниці в’язнів
і визволити тих, хто сидить у темряві.
8 Я — Єгова, це моє ім’я.
Своєї слави я не віддам нікому
і хвали своєї — різьбленим ідолам.
9 Сказане раніше вже збулося,
а тепер я звіщаю щось нове.
Перш ніж воно станеться, я вам повідомляю».
10 Ви, хто виходить у море, та все, що його наповнює,
і ви, острови та мешканці їхні,
співайте Єгові нову пісню,
вихваляйте його з кінців землі!
11 Хай здійме голос пустеля та її міста,
хай здіймуть голос поселення Кеда́ру!
Хай вигукують з радості мешканці скелястих гір!
Хай вони голосно кричать на гірських вершинах!
12 Нехай віддають Єгові славу
і несуть йому хвалу на островах!
13 Єгова вийде, як силач.
Наче воїн, розбудить ревність свою.
Він закричить, подасть бойовий клич
і покаже, що він могутніший від своїх ворогів.
14 «Я довго мовчав.
Не говорив нічого і стримувався.
Тепер я буду стогнати, мов породілля,
і важко дихати, ковтаючи повітря.
15 Я спустошу гори та пагорби
і висушу все, що на них росте.
Річки перетворю на острови,
а ставки, порослі очеретом, повисушую.
16 Сліпих я поведу шляхом, яким вони ніколи не ходили,
стежками, яких вони не знали.
Я оберну перед ними темряву на світло
і горбистий край на рівнину.
Я зроблю це для них і їх не покину».
17 Повтікають і засоромляться
ті, що покладаються на різьблених ідолів
і говорять статуям з металу: «Ви наші боги».
18 Послухайте, глухі,
і подивіться, сліпі!
19 Хто, як не мій слуга, сліпий
і хто такий глухий, як мій посланець?
Хто такий сліпий, як той, що отримав нагороду,
такий сліпий, як слуга Єгови?
20 Ти бачиш багато, але не звертаєш уваги,
твої вуха відкриті, але ти не слухаєш.
21 Заради своєї праведності
Єгова захотів звеличити закон і прославити його.
22 Але цей народ пограбований і сплюндрований,
всі вони зловлені у ями і сховані у в’язницях.
Їх грабують — і ніхто не приходить на порятунок,
плюндрують — і ніхто не каже: «Віддай!»
23 Хто з вас почує?
Хто зверне на це увагу і послухає, щоб винести уроки на майбутнє?
24 Хто віддав Якова на плюндрування?
Хто віддав Ізра́їля в руки грабіжників?
Хіба не Єгова — той, проти кого вони згрішили?
Його шляхами вони не бажали ходити
і його закону не слухалися.
25 Тож він виливав на них свою лють та гнів
і насилав полум’я війни.
Воно звідусіль пожирало їх, але вони не зважали,
палахкотіло довкола них, але вони не брали цього до серця.
Розділ 43
1 А тепер так говорить Єгова,
Творець твій, Якове, і твій Сотворитель, Ізра́їлю:
«Не бійся, бо я викупив тебе.
Я покликав тебе по імені,
ти належиш мені.
2 Коли ти переходитимеш води, я буду з тобою,
і, коли будеш іти через ріки, вони не затоплять тебе.
Коли підеш крізь вогонь, то не обпечешся
і полум’я не обпалить тебе.
3 Бо я — Єгова, твій Бог,
Святий Ізра́їлів, твій Спаситель.
Я дав Єгипет як викуп за тебе,
віддав замість тебе Ефіопію та Се́ву.
4 Оскільки ти став цінний у моїх очах,
я шаную і люблю тебе.
Я дам замість тебе людей,
за життя твоє віддам народи.
5 Не бійся, бо я з тобою.
Зі сходу я приведу твоє потомство,
і з заходу тебе я зберу.
6 Промовлю до півночі: “Віддай!” —
і до півдня: “Не затримуй!
Приведи синів моїх здалека і дочок моїх з краю землі,
7 кожного, хто називається моїм іменем,
кого я створив задля слави своєї,
кого сформував і кому дав початок”.
8 Приведи народ, який є сліпим, хоча має очі,
і глухим, хоча має вуха.
9 Нехай усі народи зберуться разом
і зійдуться всі племена.
Хто з них може сказати це?
Хто розкаже про те, що на початку?
Нехай приведуть своїх свідків, щоб довести свою правоту,
і вони почують та скажуть: “Це правда!”»
10 «Ви мої свідки, — каже Єгова,—
мій слуга, якого я вибрав,
щоб ви знали мене, вірили в мене
та розуміли, що я завжди той самий.
До мене не було Бога,
і після мене немає жодного.
11 Я, я — Єгова, і окрім мене немає спасителя.
12 Я той, хто проголосив, урятував і оповістив,
коли між вами не було чужого бога.
Тож ви мої свідки,— каже Єгова,— а я Бог.
13 І я завжди той самий;
ніхто не вирве нічого з моєї руки.
Коли я щось роблю, хто може цьому перешкодити?»
14 Так говорить Єгова, ваш Викупник, Святий Ізра́їлів:
«Заради вас я пошлю у Вавилон та позбиваю всі засуви на брамах,
і халде́ї на кораблях заголосять через своє лихо.
15 Я — Єгова, ваш Святий Бог, Творець Ізра́їля, ваш Цар».
16 Так каже Єгова —
той, хто прокладає шлях через море
і дорогу через бурхливі води,
17 той, хто виводить колісниці й коней,
військо разом з хоробрими воїнами:
«Вони поляжуть і більше не встануть.
Будуть вони знищені, погашені, як ґніт».
18 «Не згадуйте про колишнє,
не думайте про минуле.
19 Ось я роблю дещо нове.
Вже тепер воно стається.
Хіба ви цього не розумієте?
Через пустелю прокладу я дорогу,
у посушливому краї пущу ріки.
20 Буде прославляти мене звір польовий,
шакали і страуси,
бо я дам воду в пустелі
та ріки в посушливому краї,
щоб пив мій народ, мій обранець,
21 народ, який я створив для себе,
щоб він ніс мені хвалу.
22 Але ти не звертався до мене, Якове,
бо ти втомився від мене, Ізра́їлю.
23 Ти не приносив мені овець на цілопалення
і не прославляв мене своїми жертвами.
Я не змушував тебе приносити мені дари
і не втомлював тебе, вимагаючи спалювати ладан.
24 Ти не купував мені за гроші пахучої тростини
і не насичував мене жиром своїх жертв.
Ні, ти обтяжував мене своїми гріхами
і втомлював мене своїми провинами.
25 Я, я той, хто заради себе стирає твої переступи,
і гріхів твоїх я не згадаю.
26 Нагадай мені. Судімося один з одним,
наведи докази у своє виправдання.
27 Твій перший прабатько згрішив,
і твої представники збунтувались проти мене.
28 Тому я оскверню князів, які служать на святому місці,
і віддам Якова на знищення,
віддам Ізра́їля на посміх.
Розділ 44
1 Тепер послухай, Якове, слуго мій,
і ти, Ізра́їлю, якого я вибрав.
2 Так каже Єгова,
твій Творець і Сотворитель,
який допомагає тобі ще з материнської утроби:
“Не бійся, Якове, слуго мій,
і ти, Єшуру́не, якого я вибрав.
3 Бо спраглому я дам води
і в посушливому краї пущу потоки.
Я зіллю свій дух на ваше потомство
і своє благословення на ваших нащадків.
4 І буятимуть вони, як зелена трава,
як тополі при водних потоках.
5 Тоді хтось скаже: «Я належу Єгові».
Інший назветься іменем Якова,
ще хтось напише на своїй руці: «Належу Єгові».
І він візьме собі ім’я Ізра́їля”.
6 Так говорить Єгова,
Цар Ізра́їля і його Викупник, Єгова, Бог військ:
“Я перший, і я останній.
Окрім мене немає Бога.
7 Хто подібний до мене?
Хай він відгукнеться, хай скаже й доведе мені це!
Хай вони розкажуть, що станеться незабаром
і пізніше, як це робив я,
відколи заснував давній народ.
8 Не жахайтеся
і не ціпенійте від страху.
Хіба я не казав усім вам наперед і не повідомляв про це?
Ви мої свідки.
Хіба є Бог окрім мене?
Немає іншої Скелі, не знаю жодної”».
9 Усі, хто вирізьблює ідолів, є нічим,
і їхні любі божки не принесуть ніякої користі.
Це їхні свідки, вони нічого не бачать і нічого не знають.
Тож ті, хто їх виготовляє, засоромляться.
10 Нащо ж робити богів чи виливати ідолів з металу,
якщо від них немає жодної користі?
11 Всі його товариші будуть засоромлені.
Ці майстри — тільки люди.
Нехай усі вони зберуться разом і стануть.
Вони будуть налякані і посоромлені.
12 Коваль кує залізо над розжареним вугіллям, працює своїм знаряддям,
формує свій виріб молотками,
обробляє його сильною рукою,
аж поки не зголодніє і не знесилиться.
Він не п’є води і втомлюється.
13 А різьбар по дереву простягає мірильний шнур, вимальовує обриси червоною крейдою,
обробляє виріб різцем та робить на ньому помітки циркулем.
Він виготовляє подобу людини,
гарної на вигляд,
щоб поставити її у домі.
14 Інший рубає кедри.
Він обирає дуб
і залишає його рости і міцніти серед лісових дерев.
Він садить лаврове дерево, і дощі його зрощують.
15 І служить воно чоловікові за паливо.
Частину його він бере, щоб зігрітися,
розпалює вогонь і пече хліб.
З цього ж дерева він робить бога та вклоняється йому.
Він вирізьблює ідола і падає ниць перед ним.
16 Половину дерева чоловік спалює у вогні,
смажить м’ясо і наїдається.
Він також гріється й каже:
«Як добре, я собі гріюся, дивлюсь на вогонь».
17 А з решти він робить собі бога, вирізьблює ідола.
Він падає ниць перед ним, вклоняється,
молиться до нього й говорить:
«Врятуй мене, бо ти мій бог!»
18 Такі люди нічого не знають і нічого не розуміють,
бо очі їхні засліплені й не бачать,
а серця їхні не мають проникливості.
19 І ніхто з них не задумається в серці своєму,
ніхто не має знання й розуміння, щоб сказати:
«Половину дерева я спалив у вогні
і на його вугіллі спік хліб, насмажив м’яса та з’їв його.
Невже з решти зроблю таку гидоту?
Буду кланятися перед обрубком дерева?»
20 Така людина їсть попіл,
обмануте серце зводить її на хибний шлях.
Не врятує вона себе та не скаже:
«Чи ж не обман у моїй правій руці?»
21 «Пам’ятай про це, Якове, пам’ятай, Ізра́їлю,
бо ти мій слуга.
Я тебе сформував, і ти мій слуга.
Ізра́їлю, я тебе не забуду.
22 Я зітру твої переступи — покрию їх немов хмарою,
гріхи твої затулю густими хмарами.
Повернися до мене, і я тебе викуплю.
23 Радісно вигукуйте, небеса,
бо Єгова вчинив це!
І ви, земні глибини, переможно кричіть!
Вигукуйте з радості, гори,
ліс та всі дерева в ньому!
Адже Єгова викупив Якова
і на Ізра́їлі виявляє свою велич».
24 Так каже Єгова, твій Викупник,
той, хто формує тебе ще від утроби матері:
«Я, Єгова, зробив усе.
Я сам напнув небеса
і простягнув землю.
Хто тоді допомагав мені?
25 Я обертаю в ніщо чудеса базік,
викриваю безглуздя ворожбитів
і бентежу мудреців,
а знання їхнє роблю безглуздям.
26 Але слово свого слуги я сповняю
та передбачення моїх посланців повністю виконую,
і про Єрусалим я кажу: “Він буде заселений”,
а про міста Юди: “Вони будуть відбудовані,
і я підніму їх з руїн”.
27 Глибоким водам я наказую: “Висохніть!
Усі твої ріки я повисушую”.
28 Я говорю про Кіра: “Він мій пастух,
і він повністю виконає мою волю”;
я кажу про Єрусалим: “Він буде відбудований”,
а про храм: “Твій фундамент буде закладений”».
Розділ 45
1 Так кажу я, Єгова, до свого помазанця Кіра,
якого тримаю за праву руку,
щоб підкорити йому народи
і роззброїти царів,
щоб відчинити перед ним ворота
і щоб брами не були зачинені:
2 «Я піду перед тобою
і горби повирівнюю,
мідяні брами потрощу
й залізні засуви поламаю.
3 Я дам тобі скарби, що лежать у темряві,
і скарби, які зберігаються у сховку,
аби ти зрозумів, що я — Єгова,
Ізра́їлів Бог, який кличе тебе по імені.
4 Заради слуги свого, Якова, заради свого обранця, Ізра́їля,
я кличу тебе по імені
і даю тобі славетне ім’я, хоча ти не знав мене.
5 Я — Єгова, і немає іншого,
немає Бога, крім мене.
Хоча ти не знав мене, я тебе зміцню,
6 аби від сходу до заходу
люди зрозуміли,
що немає іншого, крім мене.
Я — Єгова, і немає іншого.
7 Я творю світло й темряву,
встановлюю мир і спроваджую лихо.
Я, Єгова, роблю все це.
8 Небеса, пролийтеся дощами,
нехай дощами хмари виллють праведність.
Хай розкриється земля і породить спасіння,
хай проросте на ній праведність.
Я, Єгова, це створив».
9 Горе тому, хто сперечається зі своїм Творцем,
бо він лише глиняний черепок,
що лежить на землі серед інших черепків.
Хіба скаже глина Гончареві: «Що ти робиш?»
І хіба твій виріб скаже про тебе: «Він не має рук»?
10 Горе тому, хто говорить батькові: «Кого ти привів на світ?» —
а жінці: «Кого ти народжуєш?»
11 Так промовляє Єгова, Святий Ізра́їлів, його Сотворитель:
«Чи ви будете питати мене про те, що станеться,
і наказувати мені щодо моїх синів і діл моїх рук?
12 Я створив землю і людину на ній,
напнув небеса своїми руками
і даю накази всьому їхньому війську.
13 Спонуканий праведністю, я покликав цього чоловіка,
і всі його дороги я повирівнюю.
Він побудує моє місто
і звільнить з вигнання мій народ не за гроші й не за хабара», — каже Єгова, Бог військ.
14 Так говорить Єгова:
«Прибуток Єгипту, товари Ефіопії, а також севаїтя́ни, чоловіки високорослі,
перейдуть до тебе і стануть твоїми.
Вони підуть за тобою в кайданах,
прийдуть і вклоняться тобі.
Вони молитимуть тебе, кажучи: “Бог дійсно з тобою,
і немає іншого, іншого Бога немає”».
15 Справді, ти Бог, який ховає себе,
Бог Ізра́їля, Спаситель.
16 Усі вони будуть засоромлені та принижені;
усі, що роблять ідолів, будуть ходити зганьблені.
17 А Ізра́їль буде врятований Єговою, отримає вічне спасіння.
Ви не засоромитесь і не будете принижені повік-віків.
18 Бо так говорить Єгова,
Творець небес, правдивий Бог,
Сотворитель землі, її Творець, який міцно її утвердив
і створив її не без наміру, а для того, щоб вона була заселена:
«Я — Єгова, і немає іншого.
19 Я не говорив у сховку, в краю темряви,
не казав я потомкам Якова:
“Шукайте мене, але ваші зусилля будуть даремні”.
Я, Єгова, говорю те, що праведне, і звіщаю те, що правдиве.
20 Зберіться і прийдіть,
зійдіться всі разом, утікачі з інших народів.
Нічого не розуміють ті, хто носить різьблених ідолів,
і ті, хто молиться до бога, який не може врятувати.
21 Говоріть і представте свої доводи.
Нехай порадяться всі разом.
Хто передрікав це ще з давніх-давен?
Хто повідомляв про це ще з минулих часів?
Хіба не я, Єгова?
Окрім мене, немає іншого Бога,
я праведний Бог і Спаситель, немає жодного, крім мене.
22 Наверніться до мене, і будете врятовані, всі кінці землі,
бо я — Бог, і немає іншого.
23 Я поклявся собою,—
з уст моїх вийшло праведне слово,
і воно не повернеться:
переді мною схилиться кожне коліно,
кожен язик поклянеться у вірності.
24 “Лише в Єгови,— скажуть,— справжня праведність і сила.
Усі, хто на нього розгнівався, прийдуть до нього засоромлені.
25 А все потомство Ізра́їля побачить, що чинило правильно, служачи Єгові,
і воно хвалитиметься ним”».
Розділ 46
1 Бел зігнутий, Не́во схилений,
їхніх ідолів нав’ючують на тварин, на худобу,
стають вони ношею і тягарем для стомлених тварин.
2 Боги схилені та зігнуті;
вони не можуть врятувати цю ношу,
і вони самі підуть у полон.
3 «Послухайте мене, нащадки Якова, усі, хто залишився з нащадків Ізра́їля, —
ті, кого я підтримував від народження, кого носив від утроби.
4 Аж до старості вашої я буду той самий,
до сивини вашої буду вас підтримувати.
Як і раніше, я буду носити вас, підтримувати й рятувати.
5 До кого ви мене уподібните? Хто мені рівний? До кого мене прирівняєте,
так ніби ми схожі?
6 Декотрі щедро висипають золото з гаманця,
зважують срібло на терезах,
наймають майстра, і він робить з цього божка.
Тоді вони падають ниць перед ним і поклоняються йому.
7 Беруть його на плечі,
носять і ставлять на місце.
Він стоїть і не рухається.
Кличуть його, та він не відповідає,
не може нікого врятувати від лиха.
8 Згадайте це і будьте мужні.
Візьміть це собі до серця, беззаконники.
9 Згадайте минулі події, давні часи,
згадайте, що я Бог і немає іншого.
Я Бог, і немає нікого, подібного до мене.
10 Я кажу від початку, яким буде кінець,
віддавна передрікаю те, що не сталося ще,
і говорю: “Моє рішення обов’язково виконається,
і я зроблю все, що мені до вподоби”.
11 Я кличу хижого птаха зі сходу,
з далекого краю кличу чоловіка, який виконає моє рішення.
Я сказав це — і я здійсню.
Я задумав — і сповню.
12 Послухайте мене, люди з упертим серцем,
далекі від праведності.
13 Я наблизив до вас свою праведність.
Вона не далеко,
і спасіння, яке я принесу, не забариться.
Я дам порятунок на Сіоні, дам свою велич Ізра́їлеві».
Розділ 47
1 Зійди і сядь у порох,
дівчино, дочко Вавилону.
Сядь на землю, де немає трону,
дочко халде́їв,
бо тебе вже не називатимуть ніжною і випещеною.
2 Візьми жорна і намели борошна.
Зніми свій серпанок,
підніми поділ своїх шат, оголи ноги
і перейди річки.
3 Твоя нагота буде відкрита,
всі побачать твій сором.
Я помщуся і нікому не дозволю перешкодити мені.
4 «Наш Викупник —
Святий Ізра́їлів.
Його ім’я — Єгова, Бог військ».
5 Сядь мовчки і поринь у темряву,
дочко халде́їв;
тебе вже не називатимуть Володаркою царств.
6 Я розгнівався на свій народ,
осквернив свою власність
і віддав у твою руку.
Але ти не виявила йому милосердя,
навіть на старого чоловіка звалила непосильне ярмо.
7 Ти казала: «Я буду Володаркою завжди, повіки».
Не брала ти цього до серця,
не думала, яким буде кінець.
8 Тепер послухай! Ти любиш задоволення,
безпечно сидиш і кажеш у серці своєму:
«Тільки я така, і немає іншої.
Я не стану вдовою
і ніколи не втрачу дітей».
9 Але раптово, в один день, прийде на тебе і одне, і друге:
втрата дітей та вдівство.
Вони прийдуть на тебе сповна,
бо всіх твоїх чарів і всіх твоїх могутніх заклинань не злічити.
10 Ти покладалася на свої злі вчинки
й казала: «Ніхто мене не бачить».
Твоя мудрість і знання твоє звели тебе,
і ти говориш у серці: «Тільки я така, і немає іншої».
11 Але прийде на тебе лихо,
і ніякі твої чари не зупинять його.
Спаде на тебе нещастя, і ти його не відвернеш.
Зненацька прийде на тебе спустошення, якого ти ще ніколи не зазнавала.
12 Ану, рятуйся своїми заклинаннями і численними своїми чарами,
якими ти завзято займаєшся з молодості.
Може, це допоможе тобі?
Може, тебе злякаються?
13 Ти знесилилась від своїх численних радників.
Нехай тепер встануть і врятують тебе
ті, хто поклоняється небу, хто спостерігає за зірками
і хто під час новомісяччя
говорить, що тебе чекає.
14 Вони немов солома,
і вогонь пожере їх.
Вони не врятують себе від влади вогню.
Це буде не жар від вугілля, щоб зігрітися,
і не багаття, біля якого можна посидіти.
15 Такими стануть для тебе заклиначі,
з якими ти трудилася з молодості.
Усі вони розбредуться, кожен у своєму напрямку.
І не буде кому тебе врятувати.
Розділ 48
1 Послухайте, нащадки Якова.
Ви називаєте себе ім’ям Ізра́їля
і походите від Юди,
присягаєтесь іменем Єгови
та кличете Бога Ізра́їлевого,
але робите це не за правдою і праведністю.
2 Бо вони називають себе мешканцями святого міста
і шукають підтримки у Бога Ізра́їлевого,
чиє ім’я — Єгова, Бог військ.
3 «Минулі події я передрік вже давно,
звістив про них своїми устами,
я повідомив про них.
Несподівано я починав діяти, і все збувалося.
4 Знав я, що ти впертий,
що шия твоя — то залізне сухожилля, а чоло — то мідь,
5 тому говорив тобі про це давно.
Перш ніж це ставалось, я повідомляв тобі,
щоб ти не сказав: “Мій ідол зробив це,
мій різьблений ідол та ідол з металу наказали, щоб це сталося”.
6 Ти чув і бачив усе це.
Хіба ти не будеш про це оголошувати?
Відтепер я повідомляю тобі щось нове,
те, що раніше я тримав у таємниці і чого ти не знав.
7 Це почало здійснюватись тільки тепер, а не в давні часи,
ти про це донині й не чув,
тож не можеш сказати: “Та я вже знаю про це”.
8 Ти не чув і не знав,
віддавна твої вуха закриті.
Бо я знаю, що ти вкрай зрадливий,
і від народження тебе називають беззаконником.
9 Але заради свого імені я буду вгамовувати свій гнів,
заради своєї хвали буду стримуватися
і не погублю тебе.
10 Я очистив тебе, але не як срібло.
Я випробував тебе у плавильній печі страждань.
11 Заради себе, заради себе я діятиму.
Хіба я дозволю осквернити моє ім’я?
Слави своєї я не віддам нікому.
12 Послухай мене, Якове, послухай, Ізра́їлю, покликаний мною.
Я завжди той самий. Я перший, і я останній.
13 Своєю рукою я заклав основи землі,
правою рукою напнув небеса.
Коли я кличу їх, вони разом стають переді мною.
14 Зберіться всі і послухайте.
Хто з них звістив про це?
Я, Єгова, полюбив його.
Він зробить з Вавилоном те, що мені до вподоби,
і рука його буде проти халде́їв.
15 Я сказав це, і я його покликав.
Я привів його, і він матиме успіх на своєму шляху.
16 Підійдіть до мене і послухайте.
Від самого початку я не говорив потай.
Відколи це почало сповнятись, я був там».
А тепер Всевладний Господь Єгова разом зі своїм духом послав мене.
17 Так говорить Єгова, твій Викупник, Святий Ізра́їлів:
«Я, Єгова,— твій Бог.
Я навчаю тебе про корисне
і веду дорогою, якою ти маєш іти.
18 Якби ти тільки зважав на мої накази!
Тоді спокій твій був би як річка,
а праведність твоя — немов морські хвилі.
19 І твоє потомство стало б численним, як пісок,
нащадків твоїх було б так багато, як піщинок.
Тоді їхнє ім’я ніколи не було б стерте чи знищене переді мною».
20 Виходьте з Вавилона!
Утікайте від халде́їв!
З радісними вигуками звіщайте! Повідомляйте про це!
Нехай почують це на краю землі.
І кажіть: «Єгова викупив свого слугу, Якова!
21 Коли Бог вів їх пустелею, вони не відчували спраги.
Він дав їм воду зі скелі:
розколов її, і ринула вода».
22 «Немає миру для грішників»,— говорить Єгова.
Розділ 49
1 Почуйте мене, острови,
послухайте уважно, далекі народи.
Єгова покликав мене перед тим, як я народився.
Коли я був ще в материнській утробі, він називав мене по імені.
2 Він зробив мої уста як гострий меч,
заховав мене у тіні своєї руки.
Зробив він мене загостреною стрілою
і сховав у своєму сагайдаку.
3 І промовив до мене: «Ти мій слуга, Ізра́їлю,
на тобі я виявлю свою велич».
4 Я ж сказав: «Даремно я трудився,
я витрачав свою силу марно, на ніщо.
Але, справді, судить мене Єгова,
заплата моя — в мого Бога».
5 А тепер Єгова, який сформував мене в утробі, щоб я був його слугою,
наказав мені привести назад до нього Якова,
щоб зібрався до нього Ізра́їль.
Я буду прославлений в очах Єгови,
і мій Бог стане моєю силою.
6 Він сказав: «Ти не тільки мій слуга,
який відновить племена Якова
і поверне тих, хто уцілів в Ізра́їлі.
Але я також зробив тебе світлом для народів,
щоб спасіння, яке я даю, поширилось аж до кінців землі».
7 Так говорить Єгова, Викупник Ізра́їля, його Святий Бог, до зневаженого, до зненавидженого народом, до слуги правителів:
«Царі побачать і встануть,
і князі вклоняться
з поваги до Єгови, який є вірним,
до Святого Ізра́їлевого, який обрав тебе».
8 Так промовляє Єгова:
«Я відповів тобі у сприятливий час,
у день спасіння тобі допоміг.
Я оберігав тебе, щоб ти став угодою між мною і людьми,
щоб відновити край
і заселити спустошені спадкові наділи,
9 щоб сказати в’язням: “Вийдіть!” —
і тим, хто перебуває в темряві: “Покажіться!”
При дорогах вони пастимуться,
їхні пасовища будуть біля всіх утоптаних стежок.
10 Вони не відчуватимуть ані голоду, ані спраги,
і їх не буде мучити ні спека, ні сонце.
Бо їх поведе той, хто виявляє до них милосердя,
і він приведе їх до водних джерел.
11 Усі свої гори я зроблю дорогою,
і биті шляхи мої будуть піднесені.
12 Ось приходять люди здалека:
одні з півночі та з заходу,
а інші — з краю Сіні́м».
13 Радісно вигукуйте, небеса, і тішся ти, земле!
Нехай гори співають з радості,
бо Єгова потішає свій народ
і виявляє милосердя до знедолених.
14 Але сіонська дочка казала:
«Єгова покинув мене, Єгова про мене забув».
15 Хіба забуде мати своє немовля,
хіба не пожаліє сина своєї утроби?
Якби навіть вона забула, я ніколи не забуду тебе.
16 Поглянь! Я вирізьбив тебе на своїх долонях.
Мури твої завжди переді мною.
17 Сини твої вже поспішають,
а ті, хто нищив тебе і спустошував, підуть від тебе геть.
18 Зведи свої очі і подивись довкола.
Усі вони збираються,
вони йдуть до тебе.
«Клянусь собою,— говорить Єгова,—
ти приоздобишся ними, наче прикрасами,
нав’яжеш їх на себе, мов наречена.
19 Край твій був спустошений та сплюндрований, він лежав у руїнах,
а тепер мешканцям твоїм буде в ньому затісно
і ті, що пожирали тебе, будуть далеко.
20 Сини, які з’явились у тебе після втрати дітей, скажуть тобі:
“Нам тут затісно.
Знайди нам місце, де ми могли б жити”.
21 Тоді ти скажеш у серці своєму:
“Хто ж їхній батько?
Адже я втратила дітей і стала безплідною,
мене забрали у вигнання та ув’язнили.
Хто виховав їх?
Я ж була покинута й самотня.
Тож звідки з’явились вони?”»
22 Так говорить Всевладний Господь Єгова:
«Я підійму свою руку, щоб народи побачили,
я піднесу знак для племен.
Вони принесуть твоїх синів на руках
і дочок твоїх — на плечах.
23 Царі опікуватимуться тобою,
а княгині будуть твоїми годувальницями.
Вони кланятимуться тобі долілиць
і лизатимуть порох з твоїх ніг.
Тоді ти будеш змушений визнати, що я — Єгова.
Ті, хто надіється на мене, не будуть засоромлені».
24 Чи можна забрати у сильного тих, кого він захопив?
Чи можна врятувати тих, хто потрапив у полон до тирана?
25 Але так каже Єгова:
«У сильного заберуть полонених,
і будуть врятовані ті, кого полонив тиран.
Я стану противником для твоїх противників
і врятую твоїх синів.
26 Я змушу твоїх кривдників їсти своє тіло,
і вони сп’яніють від власної крові, як від молодого вина.
І всі люди будуть змушені визнати, що я, Єгова, —
твій Спаситель і Викупник,
Могутній Бог Яковів».
Розділ 50
1 Так каже Єгова:
«Чи я дав вашій матері свідоцтво про розлучення, коли відіслав її?
Котрому з позикодавців я продав вас?
Таж через ваші провини ви продані,
через ваші переступи я відіслав вашу матір.
2 Чому, коли я прийшов, не було нікого
і, коли я кликав, ніхто не відповів?
Хіба моя рука стала закоротка, щоб викупляти?
Хіба я не маю сили, щоб визволяти?
Своїм докором я висушую море,
річки обертаю на пустелю.
Через брак води гниє риба
і гине від спраги.
3 Я зодягаю небеса в темряву
і накриваю їх мішковиною».
4 Всевладний Господь Єгова дав мені язик учнів,
щоб я знав, як правильно відповісти змученому.
Він щоранку пробуджує мене,
пробуджує моє вухо, щоб я слухав, як учень.
5 Всевладний Господь Єгова відкрив мені вуха,
і я не бунтувався.
Я не відвертався в інший бік.
6 Свою спину я підставив тим, хто мене бив,
а щоки — тим, хто рвав з них волосся.
Я не ховав свого лиця від зневаг і плювків.
7 Але Всевладний Господь Єгова допоможе мені.
Тому я не почуватимусь приниженим.
Тому моє лице мов кремінь,
і я знаю, що не буду засоромлений.
8 Близько той, хто визнає́ мене праведним.
Хто може звинувачувати мене?
Станьмо разом.
Хто мій супротивник на суді?
Нехай до мене підійде.
9 Всевладний Господь Єгова допоможе мені.
Хто ви́знає мене винним?
Усі вони стануть мов зношений одяг,
і міль їх поїсть.
10 Хто з вас боїться Єгови
і слухається голосу його слуги?
Хто з вас ходить у темряві й не бачить світла?
Нехай він покладається на ім’я Єгови і шукає підтримки в Бога свого.
11 «А тепер, всі ви, хто розпалює вогонь
і викрешує іскри,
ходіть у світлі свого вогню,
серед іскор, які розпалюєте.
Ось що зробить з вами моя рука:
ви лежатимете в муках.
Розділ 51
1 Послухайте мене, усі, хто женеться за праведністю,
хто шукає Єгову!
Подивіться на скелю, з якої ви були висічені,
і на каменоломню, з якої були видобуті.
2 Подивіться на вашого батька Авраама
і на Сарру, яка народила вас.
Адже він був один, коли я покликав його,
і я поблагословив його та зробив численним.
3 Єгова потішить Сіон.
Він потішить усі його руїни,
пустелю його зробить подібною до Едему
і пустельну рівнину — схожою на сад Єгови.
На Сіоні будуть радість і втіха,
лунатимуть слова подяки та мелодійний спів.
4 Послухай мене, моє плем’я,
прихили вухо до мене, мій народе.
Бо від мене вийде закон
і свою справедливість я зроблю світлом для народів.
5 Праведність моя близько.
Моє спасіння надходить,
і своєю рукою я судитиму народи.
Острови будуть надіятись на мене
і покладатися на мою руку.
6 Зведіть свої очі до неба,
подивіться також на землю.
Бо небо розвіється, як дим,
земля зітліє, як одяг,
і мешканці її погинуть, наче мошки.
А спасіння, яке я даю, буде вічним,
і праведність моя ніколи не зникне.
7 Послухайте мене, ті, хто знає, що таке праведність,
ті, в кого в серці мій закон.
Не бійтеся насмішок від смертних людей
і не лякайтесь їхніх образ.
8 Бо міль поїсть їх, мов одяг,
платтяна міль пожере їх, як вовну.
А праведність моя триватиме повіки,
і спасіння, яке я даю,— з покоління в покоління».
9 Прокинься! Прокинься! Зодягнись у силу,
руко Єгови!
Прокинься, як за днів прадавніх, як за далеких поколінь.
Хіба не ти розтрощила Раха́ва,
проколола морське чудовисько?
10 Хіба не ти висушила море, висушила водні глибини?
Хіба не ти проклала шлях через морську глибочінь, щоб пройшли викуплені?
11 Ті, кого викупив Єгова, повернуться.
Вони прийдуть на Сіон з радісними вигуками,
вічна радість їх увінчає.
Вони знайдуть радість і втіху,
а смуток і зітхання минуть.
12 «Я потішаю вас.
Чому ти боїшся смертної людини, яка помирає,
і сина людського, який засихає, мов зелена трава?
13 Чому забуваєш Єгову — свого Творця,
який напнув небеса і заклав основи землі?
Весь день ти ходиш у страху через лють гнобителя,
ніби він може тебе погубити.
І де тепер лють гнобителя?
14 Закутий у кайдани буде невдовзі звільнений.
Він не помре та не потрапить до ями,
і хліба йому не бракуватиме.
15 Я, Єгова,— твій Бог.
Я розбурхую море, і хвилі його бушують.
Моє ім’я — Єгова, Бог військ.
16 Я вкладу тобі в уста свої слова
і тінню руки своєї накрию тебе,
щоб заснувати небо, закласти основи землі
і сказати Сіону: “Ти мій народ”.
17 Прокинься! Прокинься! Устань, дочко єрусалимська!
Ти випила з руки Єгови чашу його люті.
Ти випила до дна той келих —
чашу, від якої ти хитаєшся.
18 Не вів тебе жоден з синів, яких ти народила,
і не взяв тебе за руку жоден з синів, яких ти виховала.
19 Два лиха спіткали тебе.
Хто поспівчуває тобі?
Спіткали тебе знищення і спустошення, голод і меч.
Хто потішить тебе?
20 Сини твої зомліли
і лежать на розі кожної вулиці,
мов дикі вівці в тенетах.
На них сповна вилилась лють Єгови, докір твого Бога».
21 Тому прошу, послухай,
жінко, знедолена і п’яна, але не від вина.
22 Так каже твій Господь Єгова, твій Бог, який захищає свій народ:
«Я заберу з твоєї руки чашу, від якої ти хитаєшся,
мого келиха, чашу моєї люті.
Ти більше ніколи з неї не питимеш.
23 Я дам її в руку твоїх мучителів,
які казали тобі: “Впади ниць, ми по тобі пройдемо”,
і ти робила свою спину подібною до землі,
до вулиці, по якій вони ходили».
Розділ 52
1 Прокинься! Прокинься! Вберись у силу, Сіоне!
Зодягни свої гарні шати, святе місто, Єрусалиме!
Бо в тебе вже не ввійде необрізаний та нечистий.
2 Устань, обтрусись від пороху та сядь на почесному місці, Єрусалиме!
Скинь пута з шиї, полонена дочко Сіону.
3 Адже так говорить Єгова:
«Без плати ви були продані
і без грошей будете викуплені».
4 Так промовляє Всевладний Господь Єгова:
«Спочатку мій народ пішов до Єгипту, щоб жити там чужинцем,
пізніше Ассирія гнобила його без причини».
5 «Чи ж не повинен я тепер щось вчинити?» — питає Єгова.
«Народ мій забрали без плати,
і ті, що володарюють над ним, тріумфують, — говорить Єгова.—
Моє ім’я щодня безперестанку зневажається.
6 Тому народ мій пізна́є моє ім’я,
він зрозуміє того дня, що це промовляю я,
саме я».
7 Які гарні на горах ноги того, хто несе добру новину,
хто звіщає мир,
хто несе добру новину про щось ліпше,
хто звіщає спасіння
і говорить Сіону: «Твій Бог став Царем!»
8 Послухай! Твої вартові здійняли голос.
Усі разом вони радісно вигукують,
бо чітко бачать, як Єгова відновлює Сіон.
9 Веселіться, руїни Єрусалима, радісно вигукуйте всі разом,
бо Єгова потішив свій народ, він викупив Єрусалим.
10 Єгова показав свою святу силу на очах усіх народів,
і всі кінці землі побачать спасіння, яке дасть наш Бог.
11 Ідіть, ідіть, виходьте звідти і не торкайтесь нічого нечистого!
Вийдіть з нього і будьте чистими,
усі, хто носить речі дому Єгови.
12 Ви не будете виходити у паніці
і не будете втікати,
бо Єгова йтиме перед вами,
і Бог Ізра́їлів буде охороняти вас позаду.
13 Мій слуга діятиме з проникливістю,
він матиме високе становище
і буде вельми піднесений та звеличений.
14 Як багато хто здивовано дивився на нього,—
а його вигляд був спотворений більше, ніж у будь-кого іншого,
і його велична постать була спотворена більше, ніж у будь-якої людини,—
15 так він здивує численні народи.
Царі замовкнуть перед ним,
адже побачать те, чого їм не розповідали,
і задумаються над тим, про що не чули.
Розділ 53
1 Хто повірив у те, що почув від нас,
і кому Єгова виявив свою силу?
2 Він з’явиться перед ним як паросток, як корінь у висохлій землі.
Не має він величної статури і пишноти.
Коли ми бачимо його, він своїм виглядом нас не приваблює.
3 Люди зневажали й уникали його —
чоловіка, який мав відчути біль, і який знав, що́ таке хвороби.
І було так, ніби його лице сховане від нас.
Його зневажали, і ми мали його за ніщо.
4 Таж він сам поніс наші недуги
і взяв на себе наш біль.
А ми думали, що це Бог карав його, що він уражав його і мучив.
5 Насправді ж його прокололи за наші переступи,
замучили за наші провини.
Покарання, яке він отримав, принесло нам мир,
і завдяки його ранам ми зцілилися.
6 Усі ми блукали, як вівці,
кожен пішов своєю дорогою,
і Єгова поклав на нього провини всіх нас.
7 Він був гноблений і віддав себе на муки,
але уста свої не відкривав.
Його вели, наче вівцю на заріз.
І як ягня мовчить перед стрижіями,
так він не відкривав своїх уст.
8 Його несправедливо судили і позбавили життя.
Хто задумається про його походження?
Адже його вирвали з краю живих.
Через переступи мого народу йому завдали удару.
9 Хоча він не вчинив нічого злого
і в устах його не було обману,
йому дали місце поховання зі злочинцями;
як помер він, поховали його разом з багатими.
10 Але твоя воля, Єгово, була в тому, щоб він зазнав мук і страждань.
Якщо ти віддаси його життя як приношення за провину,
то він побачить своє потомство, продовжить свої дні
і через нього успішно здійсниться те, що до вподоби Єгові.
11 Після своїх страждань він буде задоволений тим, що побачить.
Завдяки своєму знанню цей праведник, мій слуга,
приведе багатьох людей до праведності
й понесе їхні провини.
12 Тому я дам йому частку з багатьма,
і він ділитиме здобич із сильними,
адже він пішов на смерть
і був зарахований до беззаконників,
він поніс гріхи багатьох людей
і заступився за беззаконників.
Розділ 54
1 «Радісно вигукуй, неплідна жінко, яка не народжувала!
Веселися і вигукуй з радості, та, що не зазнала пологових мук!
Бо в покинутої більше синів,
ніж у тої, що має чоловіка, — каже Єгова.—
2 Розшир свій намет.
Напни полотнища твоєї величної оселі.
Не обмежуй себе. Подовж мотузки намету
та зміцни його кілки.
3 Бо ти поширишся праворуч і ліворуч,
а потомство твоє заволодіє народами
й заселить запустілі міста.
4 Не бійся, бо ти вже не будеш засоромлена,
і не почувайся приниженою, бо вже не розчаруєшся.
Ти забудеш сором, якого зазнала в молодості,
і більше не пам’ятатимеш ганьби свого вдівства».
5 «Бо твій Величний Творець — то твій чоловік;
його ім’я — Єгова, Бог військ.
Святий Ізра́їлів — то твій Викупник;
його називатимуть Богом усієї землі.
6 Єгова покликав тебе, наче дружину, покинуту і засмучену,
наче дружину молодості, котра була відкинута»,— говорить твій Бог.
7 «Я покинув тебе на мить,
але, спонуканий великим милосердям, знову зберу тебе.
8 У повені гніву я лиш на мить сховав від тебе своє обличчя,
але буду милосердний до тебе, буду повіки виявляти тобі віддану любов», — каже Єгова, твій Викупник.
9 «Для мене це так, як було за днів Ноя.
Як я поклявся, що во́ди Ноя більше не вкриють землю,
так я клянусь, що більше не буду гніватись на тебе і докоряти тобі.
10 Бо, навіть якщо гори зникнуть
і пагорби зрушаться,
моя віддана любов до тебе не зникне
і моя угода миру не порушиться», — каже Єгова, який виявляє тобі милосердя.
11 «О жінко знедолена, гнана бурею і невтішна!
Я викладу твоє каміння, скріпивши його міцним розчином,
і закладу твій фундамент із сапфірів.
12 Зубці на твоїх мурах я зроблю з рубінів
і брами твої — з іскристого каміння,
а всі твої кордони — з дорогоцінного каміння.
13 Усі сини твої будуть навчені Єговою,
і великий спокій матимуть сини твої.
14 Ти будеш міцно утверджена у праведності,
і утиски відійдуть у минуле,
ти нічого не будеш боятись і не зазнаєш жаху,
бо він не наблизиться до тебе.
15 Якщо хтось наважиться напасти на тебе,
це буде не за моїм наказом.
Кожен, хто на тебе нападе, зазна́є через тебе поразки».
16 «Я створив майстра,
який роздмухує розжарене вугілля
і виготовляє зброю.
Створив я і руйнівника, щоб нищити.
17 Жодна зброя, зроблена проти тебе, не матиме успіху.
І ти засудиш кожен язик, що повстає проти тебе на суді.
Це спадщина слуг Єгови,
і праведність їхня — від мене»,— каже Єгова.
Розділ 55
1 Прийдіть до води, усі спраглі!
Ви, хто не має грошей, прийдіть, купуйте поживу та їжте.
Без грошей і без плати купуйте вино й молоко.
2 Навіщо ви віддаєте гроші за те, що не хліб,
і навіщо витрачати свій заробіток на те, що не насичує?
Прислу́хайтесь до мене та їжте поживний харч,
і ви будете насолоджуватися вишуканими стравами.
3 Прихиліть своє вухо і прийдіть до мене.
Послухайте, і ви будете жити.
Тоді я укладу з вами вічну угоду
згідно з моєю обітницею незмінно виявляти віддану любов Давиду.
4 Я зробив його свідком для народів,
провідником і правителем народів.
5 Ти покличеш народ, якого не знаєш,
і люди, які не знали тебе, прибіжать до тебе
заради Єгови, твого Бога, Святого Ізра́їлевого,
бо він прославить тебе.
6 Шукайте Єгову, поки його ще можна знайти.
Звертайтесь до нього, поки він близько.
7 Хай неправедна людина покине дорогу свою
і лиха — свої думки.
Нехай повернеться до Єгови, і він виявить їй милосердя,
хай повернеться до нашого Бога, і він великодушно простить.
8 «Адже мої думки — то не ваші думки,
і ваші дороги — то не мої дороги,— говорить Єгова.—
9 Бо як небо вище від землі,
так мої дороги вищі від ваших доріг
і мої думки — від ваших думок.
10 І як дощ та сніг падають з неба
і назад не повертаються, поки не напоять землі, щоб вона вкривалася зеленню,
приносила плід і давала насіння тому, хто сіє, і хліб тому, хто їсть,
11 так і слово, яке виходить з моїх уст,
не повернеться до мене несповненим,
а обов’язково виконає все, що мені до вподоби,
і матиме успіх у тому, для чого я його послав.
12 Тож ви з радістю вийдете
і повернетеся в мирі.
Гори та пагорби будуть радісно вигукувати й веселитися перед вами,
а всі дерева на полі заплещуть у долоні.
13 Тоді замість тернистих кущів виросте ялівець
і замість пекучої кропиви — мирт.
Це принесе славу Єгові
та буде вічним знаком, який ніколи не зникне».
Розділ 56
1 Так говорить Єгова:
«Обстоюйте справедливість і поводьтеся праведно,
бо незабаром від мене прийде спасіння
і виявиться моя праведність.
2 Щаслива людина, яка так робить,
і син людський, який непохитно тримається такого:
додержує суботи та не оскверняє її
і стримує руку від усякого зла.
3 Хай чужинець, який долучається до Єгови, не каже:
“Єгова неодмінно відокремить мене від свого народу”.
А євнух хай не говорить: “Я висохле дерево”».
4 Бо так промовляє Єгова: «Євнухам, які додержуються моїх субот, які обирають те, що мені до вподоби, і непохитно тримаються моєї угоди,
5 я дам у моєму домі, у моїх мурах, пам’ятник та ім’я —
дам щось ліпше, ніж сини і дочки.
Я обдарую їх вічним іменем,
яке не буде стерте.
6 А чужинців, які долучаються до Єгови, щоб служити йому,
любити ім’я Єгови
і бути його слугами,—
усіх, хто додержує суботи і не оскверняє її
і хто непохитно тримається моєї угоди,
7 я приведу на свою святу гору
і дам їм радість у моєму домі молитви.
Я прийму цілопалення та жертви, які вони приноситимуть на моєму жертовнику.
Бо мій дім називатиметься домом молитви для всіх народів».
8 Так промовляє Всевладний Господь Єгова, який збирає розпорошених нащадків Ізра́їля:
«До тих, хто вже зібраний, я долучу ще й інших».
9 Усі звірі, що на полі, приходьте і їжте,
приходьте усі звірі, що в лісі.
10 Його вартові — сліпі, жоден з них нічого не помічає.
Усі вони безголосі пси, які не вміють гавкати;
вони важко дихають, лежать і люблять дрімати.
11 Вони пси ненажерливі,
які ніколи не насичуються.
Вони пастирі, які не мають розуміння.
Усі вони пішли своєю дорогою,
всі до одного шукають нечесної наживи, і кожен говорить:
12 «Ходімо, я візьму вина,
і нап’ємося алкогольного напою.
А завтра буде так само, як сьогодні, навіть набагато краще!»
Розділ 57
1 Праведний загинув,
але ніхто не бере цього собі до серця.
Віддані люди забрані,
і ніхто не усвідомлює, що праведний забраний
через лихо.
2 Він заспокоюється.
Кожен, хто ходить у праведності, спочине на своєму ложі.
3 «А ви, сини чарівниці,
діти перелюбника і повії,
підійдіть сюди!
4 З кого ви так глузуєте?
На кого ви роззявляєте рота, кому показуєте язика?
Хіба не ви — діти переступу,
діти брехні?
5 Хіба не ви розпалюєтесь похіттю серед великих дерев,
під кожним розлогим деревом,
і вбиваєте дітей у долинах,
у скельних розколинах?
6 Твоя частка — гладкі камені в долині.
Вони — твій жереб.
Ти приносиш їм виливні жертви і складаєш дари.
Думаєш, я буду цим задоволений?
7 На високій, на піднесеній горі ти поставила своє ложе.
Ти ходила туди, щоб приносити жертви.
8 За дверима й одвірками ти поставила пам’ятний знак.
Ти покинула мене і оголялася,
схо́дила на своє ложе і робила його просторим.
Ти уклала з ними угоду.
Ти полюбила лежати з ними
і задивлялася на чоловічий орган.
9 Ти спускалася до Меле́ха з олією
та брала з собою багато пахощів.
І ти висилала далеко своїх посланців,
так що зійшла у могилу.
10 Ти трудилась на численних дорогах своїх,
але не казала: “Це безнадійно!”
Ти відновлювала сили.
Тому ти не здаєшся.
11 Кого ти злякалася і кого боїшся,
що почала обманювати?
Мене ти не пам’ятала
і нічого не брала до серця.
Хіба я не мовчав і не стояв осторонь?
Тому ти не боялася мене.
12 Я викрию твою удавану праведність і твої вчинки,
і вони не принесуть тобі добра.
13 Коли ти благатимеш про допомогу,
не врятують тебе ідоли, яких ти зібрала.
Вітер їх рознесе,
їх здує одним подихом.
А той, хто шукає сховку в мене, успадкує землю
та оволодіє моєю святою горою.
14 Тоді скажуть: “Прокладіть шлях, прокладіть шлях! Приготуйте дорогу!
Усуньте всі перепони зі шляху мого народу”».
15 Так говорить Високий і Величний,
який живе вічно і чиє ім’я святе:
«Я перебуваю на височині, у святому місці,
але я також разом з пригніченими та приниженими,
щоб оживляти дух принижених
і серце пригнічених.
16 Не вічно я буду їм протистояти
і не завжди буду обурюватись,
інакше через мене ослабнув би дух людини,
знесилилося б кожне моє створіння, яке дихає.
17 Я розгнівався через його грішне прагнення нечесної наживи
і вдарив його. В обуренні я сховав своє обличчя.
Але він, зрадник, уперто йшов шляхом, яким вело його серце.
18 Побачив я його дороги,
але я зцілю його, буду вести
і знову потішу його та його згорьованих людей».
19 «Я творю плід уст.
Постійний мир буде в далекого та близького, — каже Єгова,—
і я зцілю його».
20 «А грішники подібні до розбурханого моря, яке не може заспокоїтись
і води якого викидають водорості й мул.
21 Немає миру для грішників», — говорить мій Бог.
Розділ 58
1 «Кричи на все горло, не стримуйся!
Піднеси свій голос, немов ріг,
і сповісти моєму народові про його бунт,
нащадкам Якова про їхні гріхи.
2 День у день вони шукають мене
і прагнуть пізнавати мої дороги,
немовби вони — праведний народ,
який не відкидає справедливості свого Бога.
Бажаючи наближатись до мене,
вони просять у мене праведного суду і кажуть:
3 “Чому ти не бачиш, як ми постимо?
Чому не помічаєш, як ми мучимо себе?”
Таж у день посту ви шукаєте власної вигоди
і гнобите своїх робітників.
4 Ваш піст закінчується сварками і бійками,
і ви зі злістю б’єте кулаком.
Поки ви постите так, як сьогодні, ваш голос не буде почутий в небі.
5 Хіба в піст, який я схвалюю,
людина має мучити себе,
схиляти голову, мов комиш,
а замість постелі класти собі мішковину та спати на попелі?
Оце ти називаєш постом, днем, який до вподоби Єгові?
6 Ось піст, який я схвалюю:
скиньте кайдани несправедливості,
розв’яжіть мотузки на ярмі,
відпустіть пригноблених на волю
і розламайте навпіл кожне ярмо,
7 поділіться хлібом з голодним
і приведіть знедоленого та бездомного до свого дому.
Коли ж побачите роздягненого, вдягніть його,
і не відвертайтеся від свого брата.
8 Тоді світло твоє засяє, мов ранкова зоря,
і швидко настане для тебе зцілення.
Твоя праведність ітиме перед тобою,
і слава Єгови охоронятиме тебе позаду.
9 У той час ти звернешся до Єгови — і він відповість,
будеш волати про допомогу — і він скаже: “Ось я!”
Якщо ти усунеш з-посеред себе ярмо,
перестанеш показувати пальцем на іншого і не будеш говорити злісно,
10 якщо даси голодному те, чого хотілося б тобі самому,
і наситиш знедолених,
то світло твоє сяятиме навіть у темряві
і твій морок буде як полудень.
11 Єгова завжди буде водити тебе
і наситить тебе навіть у випаленій сонцем землі.
Він зміцнить твої кості,
і ти станеш мов напоєний сад,
немов джерело, що його води ніколи не висихають.
12 На твоє прохання відбудують давні руїни.
Ти відновиш підвалини, які лежать зруйновані не одне покоління.
І казатимуть про тебе: “Він заново поставив повалені мури
та відбудував дороги, біля яких живуть люди”.
13 Якщо в мій святий день, у суботу, ти відмовишся шукати власної вигоди
і називатимеш суботу своєю великою радістю, прославленим святим днем Єгови,
якщо будеш прославляти цей день, а не шукатимеш власної вигоди і не говоритимеш пустих слів,
14 то я, Єгова, буду твоєю найбільшою радістю
і підніму тебе на вершини землі.
Я дозволю тобі споживати плоди зі спадщини твого прабатька Якова,
бо так промовили уста Єгови».
Розділ 59
1 Рука Єгови не стала закоротка, щоб рятувати,
і вухо його не стало глухим, щоб чути.
2 Це ваші провини відділили вас від вашого Бога.
Через ваші гріхи він ховає від вас своє обличчя
і не хоче вас чути.
3 Бо ваші долоні забруднені кров’ю,
а пальці — провинами.
Уста ваші говорять неправду, і язик лепече брехню.
4 Ніхто не підносить голосу на захист праведності,
і жодна людина, яка приходить до суду, не говорить правди.
Вони покладаються на марноту і говорять пусті слова,
зачинають горе й породжують кривду.
5 Вони висиджують яйця отруйної змії
і плетуть павучу павутину.
Якщо хтось скуштує їхнє яйце, то помре,
а якщо розчавить його — з нього вилізе гадюка.
6 Їхня павутина не буде для них одягом,
і вчинками своїми вони не накриються.
Їхні вчинки лихі,
і руки повні насилля.
7 Ноги їхні біжать до зла.
Вони квапляться пролити невинну кров,
думки їхні лихі,
на стежках їхніх — руйнування й нещастя.
8 Вони не пізнали дороги миру,
і на їхніх путях немає справедливості.
Вони викривляють свої шляхи,
і жоден, хто ходить ними, не знатиме миру.
9 Тому справедливість далеко від нас
і праведність до нас не приходить.
Ми хочемо побачити світло, але довкола темрява,
сподіваємось ясного дня, але ходимо в пітьмі.
10 Мов сліпі, ми йдемо, мацаючи стіну,
і ходимо навпомацки, немовби не маємо очей.
Спотикаємось опівдні, наче в сутінках;
серед сильних людей ми як мерці.
11 Усі ми ревемо, наче ведмеді,
і жалібно воркуємо, немов голуби.
Ми сподіваємося справедливості, але даремно,
очікуємо спасіння, але воно далеко від нас.
12 Бо наших провин багато перед тобою,
а всі гріхи наші свідчать проти нас.
Ми усвідомлюємо свої провини,
добре знаємо свої помилки.
13 Чинили ми переступ і зрікались Єгови,
відвертались від нашого Бога,
говорили про гніт і про бунт,
замишляли в серці неправду й лепетали брехню.
14 Справедливість відкинута,
а праведність стоїть здалека.
Правда спіткнулась на ринковій площі,
і чесність не може туди увійти.
15 Не стало правди,
кожен, хто відвертається від зла, пограбований.
Єгова побачив, і йому це не сподобалось,
бо немає справедливості.
16 Він побачив, що ніхто не зараджує цьому,
і дивувався, що немає кому втрутитись.
Тож його рука принесла спасіння,
і його праведність підтримала його.
17 Тоді він зодягнув праведність, мов панцир,
а на голову поклав шолом спасіння.
Він одягнув шати помсти
і огорнувся ревністю, наче плащем.
18 Він усім відплатить за їхні вчинки:
люттю — противникам, карою — ворогам.
І островам він віддасть по заслузі.
19 Ті, що на заході, будуть боятися імені Єгови,
а ті, що на сході,— його слави.
Бо Єгова прийде, мов бурхлива річка,
яку жене його дух.
20 «До Сіону прийде Викупник,
прийде до тих нащадків Якова, які відвертаються від переступу», — каже Єгова.
21 «Я укладаю з ними угоду», — говорить Єгова. «Дух мій, що на тобі, і слова, які я вклав у твої уста, не відійдуть від твоїх уст, від уст твоїх дітей і твоїх онуків віднині й повік»,— промовляє Єгова.
Розділ 60
1 «Устань, жінко! Засяй, бо з’явилося твоє світло.
Над тобою сяє слава Єгови.
2 Бо темрява вкриє землю
і густий морок — народи,
але над тобою буде сяяти Єгова
і на тобі виявиться його слава.
3 Народи підуть до твого світла,
і царі — до твоєї осяйної величі.
4 Підведи свої очі та подивись довкола!
Усі вони зібралися і йдуть до тебе.
Здалека йдуть твої сини,
а дочок твоїх несуть на руках.
5 У той час ти подивишся і засяєш,
твоє серце затріпоче і сповниться радістю,
бо до тебе попливуть скарби моря,
прийдуть до тебе багатства народів.
6 І вкриє твою землю сила-силенна верблюдів,
молодих верблюдів з Мідія́ну та Е́фи.
Прийдуть усі з Ше́ви.
Вони принесуть золото й ладан
і прилюдно вихвалятимуть Єгову.
7 Усі кеда́рські отари зберуться до тебе,
і барани невайо́тські служитимуть тобі.
Вони зійдуть на мій жертовник, і я прийму їх зі схваленням;
я прикрашу свій дім слави.
8 Хто це летить, немов хмари,
мов голуби до своїх голубників?
9 На мене будуть надіятись острови.
Тарші́ські кораблі пливуть попереду,
щоб привезти здалека твоїх синів,
а з ними — срібло та золото
на славу імені Єгови, твого Бога, Святого Ізра́їлевого,
бо він прославить тебе.
10 І чужинці збудують твої мури,
а їхні царі служитимуть тобі,
бо хоч я у гніві вдарив тебе,
але з ласки своєї виявлю тобі милосердя.
11 Твої брами будуть постійно відкриті,
їх не зачинятимуть ні вдень ні вночі,
щоб принести тобі багатства народів,
і царі їхні зроблять це першими.
12 А кожен народ і кожне царство, що не служитиме тобі, загине.
Усі ті народи будуть повністю знищені.
13 До тебе прийде слава Ліва́ну —
виросте у тебе ялівець, ясен та кипарис,
щоб прикрасити мою святиню,
і я прославлю підніжок своїх ніг.
14 Прийдуть до тебе сини твоїх гнобителів і вклоняться тобі.
Усі, хто зневажливо ставиться до тебе, впадуть тобі до ніг
і назвуть тебе містом Єгови,
Сіоном Святого Ізра́їлевого.
15 Ти була покинутою та зненавидженою, і всі оминали тебе.
Але я зроблю тебе гордістю навіки,
радістю з покоління в покоління.
16 Ти питимеш молоко народів
і ссатимеш груди царів,
ти обов’язково зрозумієш, що я, Єгова,— твій Спаситель
і що Могутній Бог Яковів — твій Викупник.
17 Замість міді впроваджу я золото,
замість заліза — срібло,
замість дерева — мідь
і замість каміння — залізо.
Я призначу мир твоїм наглядачем,
а праведність — твоїм начальником.
18 У твоєму краї більше не почують про насилля,
і між кордонами твоїми — про знищення і руйнування.
Ти назвеш свої мури Спасінням, а брами — Хвалою.
19 Не сонце даватиме тобі денне світло
і не місяць буде освітлювати тебе сяйвом,
а Єгова стане тобі вічним світлом,
твій Бог буде тобі красою.
20 Твоє сонце вже не зайде
і місяць не сховається,
бо Єгова буде для тебе вічним світлом,
і дні жалоби твоєї закінчаться.
21 У твоєму народі всі будуть праведними,
вони навіки посядуть цей край.
Вони — посаджений мною паросток,
діло рук моїх і будуть моєю окрасою.
22 Нечисленний стане тисячею,
і найменший — могутнім народом.
Я, Єгова, прискорю це свого часу».
Розділ 61
1 Дух Всевладного Господа Єгови на мені,
бо Єгова помазав мене, щоб звіщати добру новину сумирним.
Він послав мене перев’язувати рани тим, у кого розбите серце,
сповіщати полоненим, що вони отримають свободу,
а в’язням — що їм відкриються очі,
2 проголошувати рік прихильності Єгови
та день помсти нашого Бога,
потішати всіх, хто в жалобі,
3 і обдарувати тих, хто оплакує Сіон,
замість попелу дати їм покриття для голови,
замість жалоби — олію радощів,
а замість пригніченого духу — шати хвали.
І будуть усі вони названі великими деревами праведності,
паростками Єгови, які прославлятимуть його.
4 Вони відбудують давні руїни,
відновлять місця, здавна спустошені,
відбудують знищені міста,
які лежали в руїнах не одне покоління.
5 «Прийдуть чужинці і пастимуть ваші отари,
вони будуть у вас рільниками та виноградарями.
6 А вас називатимуть священиками Єгови
і служителями нашого Бога.
Ви будете споживати багатства народів
і пишатись їхньою славою.
7 Замість сорому мій народ отримає подвійну частку
і вже не буде принижений, а радітиме своєму спадку.
Вони заволодіють подвійною часткою у своєму краї
і знайдуть вічну радість.
8 Бо я, Єгова, люблю справедливість,
а грабіж та неправедність ненавиджу.
Я вірний, я дам їм плату
і укладу з ними вічну угоду.
9 Їхнє потомство буде знане серед народів,
і їхні нащадки — серед племен.
Усі, хто побачить їх, зрозуміють,
що вони — потомство, яке благословив Єгова».
10 Єгова буде мені великою втіхою,
мій Бог буде радістю для моєї душі,
бо він зодягнув мене в шати спасіння
і дав мені вбрання праведності,
мов нареченому, який одягає такий тюрбан, як у священика,
і мов нареченій, яка одягає свої прикраси.
11 Як земля випускає паростки
і сад дає прорости посіяному в ньому насінню,
так і Всевладний Господь Єгова зростить праведність
та хвалу перед усіма народами.
Розділ 62
1 Заради Сіону я не буду мовчати,
заради Єрусалима не заспокоюсь,
доки праведність його не засяє, мов яскраве світло,
і доки спасіння його не запалає, як смолоскип.
2 «Народи побачать твою праведність,
і всі царі — твою славу.
І називатимуть тебе новим ім’ям,
яке дасть тобі сам Єгова.
3 Ти станеш прекрасною короною в руці Єгови,
царським тюрбаном у долоні свого Бога.
4 Відтоді вже ніхто не скаже про тебе, що ти покинута,
а про твою землю, що вона спустошена.
Тебе будуть називати “У ній моя втіха”,
а твою землю — “Заміжня”.
Бо Єгова втішатиметься тобою
і твоя земля буде мов заміжня жінка.
5 Як молодий чоловік одружується з дівчиною,
так твої сини одружаться з тобою.
І як наречений радіє нареченою,
так Бог твій радітиме тобою.
6 На твоїх мурах, Єрусалиме, я поставив вартових.
Нехай вони ніколи не замовкають, ні вдень ні вночі.
Ті, що говорять про Єгову,
не мовчіть!
7 Не замовкайте перед ним, доки він міцно не утвердить Єрусалима,
щоб це місто було прославлене на землі».
8 Єгова поклявся, піднявши свою могутню праву руку:
«Я більше не віддам твого зерна ворогам,
і чужинці не питимуть твого молодого вина, над яким ти трудилась.
9 Хліб будуть їсти ті, хто збирає зерно, і вони вихвалятимуть Єгову.
І ті, хто збирає виноград, будуть пити вино на святих подвір’ях моїх».
10 Виходьте, виходьте через брами.
Очистьте дорогу для народу.
Прокладіть, прокладіть шлях.
Повідкидайте каміння.
Піднесіть знак для народів.
11 Єгова проголосив аж до кінців землі:
«Скажіть дочці Сіону:
“Ось надходить твоє спасіння!
Він має з собою нагороду,
перед ним заплата, яку він платить”».
12 І будуть називати їх святим народом, викупленим Єговою,
а тебе називатимуть Розшукувана, Місто непокинуте.
Розділ 63
1 Хто це йде з Едо́му,
з Бо́цри, в яскравому барвистому вбранні?
Хто це, одягнений у величні шати,
крокує в могутності своїй?
«Це я — той, хто говорить про праведність
і має велику силу, щоб рятувати».
2 Чому твої шати червоні
і одяг твій — мов у тих, що топчуть виноград у давильні?
3 «Я сам топтав виноград у чані,
зі мною не було нікого з людей.
Я топтав їх у гніві,
у люті чавив.
Їхня кров бризкала мені на одяг,
і всі мої шати поплямились.
4 Бо в моєму серці — день помсти,
і вже настав рік моїх викуплених.
5 Я дивився, але помічника не було,
дивувався, що ніхто не прийшов на допомогу.
Тож своєю рукою я приніс спасіння,
і моя лють підтримала мене.
6 У своєму гніві я чавив народи,
я напоїв їх своєю люттю
і вилив їхню кров на землю».
7 Я буду говорити про віддану любов Єгови
і вихвалятиму Єгову
за все, що Єгова зробив для нас,
за те, що він зробив Ізра́їлю багато доброго,
бо він милосердний і його віддана любов велика.
8 І він сказав: «Вони дійсно мій народ, сини, які не зрадять».
Тож він став для них Спасителем.
9 Завжди, коли страждали вони, страждав і він,
і його власний посланець рятував їх.
З любові та співчуття він викупляв їх.
Він піднімав їх і носив усі дні в давнину.
10 Але вони збунтувались і засмутили його святий дух.
Тому він став їхнім ворогом
і воював проти них.
11 І вони згадували давні часи,
дні його слуги Мойсея:
«Де Той, хто вивів їх з моря разом з пастухами своєї отари?
Де Той, хто вклав у нього свій святий дух?
12 Де Той, хто своєю величною рукою вів Мойсея за праву руку?
Де Той, хто розділив перед ними води,
щоб увіковічити своє ім’я?
13 Де Той, хто перевів їх через бурхливі води,
мов коня через рівнину,
і не дав їм спіткнутись?
14 Як людина дає худобі зійти в долину, щоб спочити,
так дух Єгови давав спочинок їм».
Так ти вів свій народ,
щоб зробити собі величне ім’я.
15 Подивися з небес і поглянь
зі своєї величної оселі, святої і славетної!
Де твоя ревність і твоя могутність?
Де твоє глибоке співчуття та милосердя?
Ти стримав їх від нас.
16 Таж ти — наш Батько.
Навіть якби Авраам нас не знав
і Ізра́їль не визнавав нас,
ти, Єгово,— наш Батько.
Наш Викупник — таке ім’я твоє віддавна.
17 Чому ж ти, Єгово, дозволяєш нам сходити з твоїх доріг?
Чому дозволяєш, щоб наші серця зачерствіли і не боялись тебе?
Повернися заради своїх слуг,
заради племен, які належать тобі!
18 Недовго твій святий народ мав власність.
Вороги наші потоптали твою святиню.
19 Ми вже давно стали подібні до тих, над ким ти ніколи не правив,
до тих, хто ніколи не називався твоїм іменем.
Розділ 64
1 Якби ж ти роздер небеса, якби ж ти зійшов,
щоб перед тобою затряслися гори,—
2 як від вогню горить хмиз
і закипає вода,—
тоді б твоє ім’я стало знаним для твоїх ворогів
і перед тобою затремтіли б усі народи!
3 Коли ти здійснював грізні діла, яких ми не сподівалися,
ти сходив і перед тобою тряслися гори.
4 З давніх-давен ніхто не чув, ніхто не прихиляв вуха
і не бачив іншого Бога, окрім тебе,
який заступається за тих, хто покладає на нього свої сподівання.
5 Ти вийшов назустріч тим, хто радіє і поводиться праведно,
хто пам’ятає тебе і тримається твоїх доріг.
Ти обурювався через те, що ми постійно грішили.
Довго ми ходили в гріхах,
тож чи будемо врятовані?
6 Усі ми стали як нечиста людина,
а всі наші праведні вчинки — немов одяг під час менструації.
Ми зів’янемо, як листя,
і наші провини, немов вітер, віднесуть нас геть.
7 Ніхто не кличе твого імені,
не прагне триматись тебе,
бо ти сховав від нас своє обличчя,
і ти лишаєш нас чахнути через наші провини.
8 Але Єгово, ти наш Батько.
Ми глина, а ти наш Гончар,
і всі ми — витвір твоїх рук.
9 Не гнівайся так сильно, Єгово,
і наші провини не пам’ятай вічно.
Благаємо, подивись на нас, бо всі ми — твій народ!
10 Твої святі міста перетворились на пустелю.
Сіон опустів,
Єрусалим обезлюднів.
11 Наш дім, святий і славетний,
в якому тебе вихваляли наші прабатьки,
спалений вогнем.
Усе, що було дороге для нас, лежить у руїнах.
12 Невже, Єгово, ти й далі будеш стримуватись?
Невже й далі мовчатимеш і дозволиш нам так тяжко страждати?
Розділ 65
1 «Я дозволив, щоб мене шукали ті, хто раніше не питав про мене.
Я дозволив, щоб мене знайшли ті, хто раніше не шукав мене.
І я сказав народові, який не кликав мого імені: “Ось я, ось я!”
2 Цілий день я простягав руки до народу впертого,
який тримається недоброї дороги
і йде за своїми думками.
3 Ці люди не перестають ображати мене прямо в обличчя,
приносячи жертви в садках і спалюючи приношення на цеглі.
4 Вони сидять між гробницями,
ночують у сховках
і їдять свинину,
а в посуді їхньому — юшка з усілякої мерзоти.
5 Вони говорять іншим: “Тримайся подалі, не підходь до мене,
бо я святіший від тебе!”
Такі люди — то дим у моїх ніздрях, то вогонь, що палає весь день.
6 Це записано переді мною.
Я не мовчатиму,
а відплачу їм,
я відплачу їм повною мірою
7 за їхні провини і за провини їхніх прабатьків, — каже Єгова.—
Оскільки вони спалювали приношення на горах
і ганьбили мене на пагорбах,
то найперше, що я зроблю,— це відміряю їм повну плату».
8 Так говорить Єгова:
«Якщо виноградне гроно налите молодим вином,
то кажуть: “Не нищ його, бо воно добре”.
Саме це я зроблю заради своїх слуг —
їх усіх я не знищу.
9 Я виведу з Якова потомків
і з Юди — спадкоємців, які заволодіють моїми горами.
Мої обранці успадкують той край,
і слуги мої житимуть у ньому.
10 Тоді Шаро́н стане пасовищем для овець,
а долина Ахо́р — місцем спочинку для отар.
Все це для мого народу, який шукає мене.
11 Але ви серед тих, хто покидає Єгову,
хто забуває мою святу гору,
хто накриває стіл для бога удачі,
а для бога долі наповнює келихи приправленим вином.
12 Тож я зроблю так, що вашою долею стане меч
і всі ви попадаєте навколішки та будете вбиті.
Бо я кликав, а ви не відповідали,
я говорив, а ви не слухали.
Ви постійно робили те, що було злом у моїх очах,
і обирали те, що мені не до вподоби».
13 Тому так говорить Всевладний Господь Єгова:
«Мої слуги будуть їсти, а ви будете голодувати.
Мої слуги будуть пити, а вас буде мучити спрага.
Мої слуги будуть тішитися, а вас покриє сором.
14 Мої слуги будуть вигукувати з радості в серці,
а ви будете кричати від сердечного болю
і голосити через зламаний дух.
15 Від вас залишиться тільки ім’я, яке стане в устах моїх обранців прокляттям.
Всевладний Господь Єгова погубить кожного з вас,
а своїм слугам дасть інше ім’я.
16 І кожен, хто шукає собі благословення на землі,
отримає благословення від Бога правди,
і кожен, хто присягається на землі,
присягатиметься Богом правди.
Бо колишні лиха забудуться,
вони зникнуть з-перед моїх очей.
17 Ось я творю нові небеса і нову землю,
і минуле вже не буде згадуватись
і не прийде на серце.
18 Тому тіштеся і повіки радійте тим, що я творю.
Бо я творю Єрусалим на втіху
і народ його — для безмежної радості.
19 Я буду тішитись Єрусалимом та радіти своїм народом.
І там уже не чутимуть плачу і голосіння».
20 «Не буде там більше немовляти, яке прожило б лише кілька днів,
ані старого, який не досягнув би повноти своїх днів.
Тоді чоловік помре молодим, навіть якщо матиме 100 років,
грішник стягне на себе прокляття і в столітньому віці.
21 Люди побудують доми й житимуть у них,
насадять виноградники і їстимуть їхні плоди.
22 Не будуть вони будувати, щоб хтось інший жив,
і не будуть садити, щоб хтось інший споживав.
Бо дні мого народу стануть мов дні дерева,
і мої обранці сповна насолодяться працею своїх рук.
23 Не будуть вони трудитися марно
чи народжувати дітей на горе,
адже вони і їхні нащадки —
потомство, яке благословив Єгова.
24 Ще перед тим, як вони покличуть, я відповім.
Щойно вони почнуть говорити, я їх почую.
25 Вовк та ягня будуть пастися разом,
і лев їстиме солому, наче бик,
а для змія поживою стане порох.
Вони не будуть чинити лиха і нікому не завдаватимуть шкоди на всій святій моїй горі», — говорить Єгова.
Розділ 66
1 Так говорить Єгова:
«Небеса — мій престол, а земля — підніжок для моїх ніг.
Який же дім ви збудуєте мені
і де може бути місце мого перебування?»
2 «Усе це створила моя рука,
і так усе це з’явилось,— каже Єгова. —
Ось на кого я буду зважати:
на смиренного, на зламаного духом і на того, хто з трепетом ставиться до мого слова.
3 Той, хто ріже бика,— як той, хто вбиває людину;
хто складає у жертву вівцю — наче той, хто ламає шию собаці;
хто приносить дар — немов той, хто приносить свинячу кров,
а хто палить ладан для нагадування — немов той, хто благословляє заклинаннями.
Ті люди обрали свої власні дороги,
і їм приємна мерзота.
4 Тож я оберу для них покарання
і спроваджу на них те, чого вони бояться.
Адже, коли я кликав, ніхто з них не відгукувався,
коли говорив, ніхто не слухав.
Вони постійно робили те, що було злом у моїх очах,
і обирали те, що мені не до вподоби».
5 Послухайте слова Єгови, послухайте ви, що з трепетом ставитесь до його слова:
«Ваші брати, які вас ненавидять і проганяють через моє ім’я, говорили: “Нехай славиться Єгова!”
Але Він з’явиться — і ви радітимете,
а вони будуть засоромлені».
6 З міста доноситься гамір, шум доноситься з храму!
Це Єгова відплачує своїм ворогам по заслузі.
7 Не встигла вона відчути пологові муки, як уже народила.
Перш ніж настали перейми, сина привела на світ.
8 Хто чув про щось таке?
Хто таке бачив?
Хіба народиться край за один день?
Хіба з’явиться народ в одну мить?
Проте щойно в гори Сіон почалися пологові муки, вона народила синів.
9 «Невже, відкривши утробу, я не дам народити? — говорить Єгова.—
Невже я закрию утробу жінці, яку охопили пологові муки?» — каже твій Бог.
10 Радійте з єрусалимською дочкою і тіштеся з нею, усі, хто любить її!
Веселіться з нею, всі, хто її оплакує!
11 Бо ви досхочу будете ссати її груди розради,
будете впиватися і тішитися її безмежною славою.
12 Адже так говорить Єгова:
«Я виливаю на неї мир, немов річку,
а славу народів — мов потік, що виходить з берегів.
Вас будуть годувати грудьми, носити на руках
і гойдати на колінах.
13 Як мати потішає свого сина,
так і я потішатиму вас.
І ви потішитесь, дивлячись на Єрусалим.
14 Ви поглянете — і серце ваше зрадіє,
ваші кості сповняться сил, як зелена трава.
Я, Єгова, покажу своїм слугам могутню руку свою,
а ворогів засуджу».
15 «Бо Єгова прийде, як вогонь,
а колісниці його — наче шалений вітер,
щоб відплатити їм лютим гнівом,
щоб докорити палючим полум’ям.
16 Єгова, мов палючий вогонь, виконає свій вирок,
він підніме меча на весь народ,
і багато буде вбитих Єговою.
17 Загине кожен, хто освячується та очищається, аби поклонятися в садах, ідучи за тим, хто посередині. Загине й кожен, хто їсть свинину, мишей та всіляку мерзоту, — промовляє Єгова.— 18 Я знаю їхні діла і думки, тому йду, щоб зібрати людей усіх народів та мов. Вони прийдуть і побачать мою славу».
19 «Я поставлю серед них знак і декого з врятованих пошлю до народів: до Тарші́шу, Пу́лу й Лу́ду, до тих, хто напинає лука, до Тува́лу і Ява́ну, на далекі острови,— до людей, які ще не чули про мене й не бачили моєї слави. І вони розкажуть народам про мою славу. 20 І приведуть вони всіх ваших братів з усіх народів як дар для Єгови, привезуть їх до моєї святої гори, Єрусалима, на конях і колісницях, у критих возах, на мулах і швидких верблюдах,— каже Єгова,— подібно до того, як ізра́їльський народ приносить у чистій посудині дар до дому Єгови».
21 «А декого з них,— говорить Єгова,— я зроблю священиками і левітами».
22 «Бо як стоятимуть переді мною нові небеса і нова земля, які я творю,— промовляє Єгова,— так стоятимуть ваші потомки і ваше ім’я».
23 «Від новомісяччя до новомісяччя і від суботи до суботи
всі люди приходитимуть, щоб вклонитись мені, — каже Єгова.—
24 Вони підуть і побачать трупи людей, які збунтувалися проти мене.
Черва на них не погине,
і вогонь їхній не загасне;
усі люди будуть бридитись ними».
