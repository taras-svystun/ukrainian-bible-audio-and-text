КНИГА МАЛАХІЇ
КОРОТКИЙ ЗМІСТ
Розділ 1
	Єгова любить свій народ (вірші 1–5)
	Священики приносять негідні жертви (вірші 6–14)
		Боже ім’я буде звеличене серед народів (вірш 11)
Розділ 2
	Священики не вчать народ (вірші 1–9)
		Уста священика мають навчати про Бога (вірш 7)
	Люди безпідставно розлучаються (вірші 10–17)
		«“Я ненавиджу розлучення”,— говорить Єгова» (вірш 16)
Розділ 3
	Правдивий Господь прийде очистити свій храм (вірші 1–5)
		Посланець угоди (вірш 1)
	Заохочення повернутися до Єгови (вірші 6–12)
		Єгова не змінюється (вірш 6)
		«Поверніться до мене, і я повернуся до вас» (вірш 7)
		Принесіть цілу десятину, і Єгова зіллє благословення (вірш 10)
	Праведний і безбожний (вірші 13–18)
		Перед Єговою пишеться пам’ятна книга (вірш 16)
		Різниця між праведним і безбожним (вірш 18)
Розділ 4
	Прихід Іллі напередодні дня Єгови (вірші 1–6)
		«Засяє сонце праведності» (вірш 2)
Кінець короткого змісту
Розділ 1
1 Звістка.
Слово Єгови про Ізра́їль, передане через Малахі́ю:
2 «“Я ставився до вас з любов’ю”, — говорить Єгова.
Та ви питаєте: “І в чому ж виявлялась твоя любов?”»
«Хіба Ісав не був братом Якова? — промовляє Єгова.— Але я полюбив Якова, 3 а Ісава зненавидів. Я спустошив його гори і віддав його спадщину пустельним шакалам».
4 «Едо́м каже: “Ми розбиті, але повернемося і відбудуємо руїни”. Через це так промовляє Єгова, Бог військ: “Вони побудують, а я зруйную. І будуть люди називати їхній край землею зла, а їх самих — народом, який Єгова засудив навіки. 5 Ви на власні очі побачите це і скажете: «Хай Єгова буде звеличений по всій землі Ізра́їля!»”»
6 «“Син шанує батька, а слуга — свого пана. Тож, якщо я батько, чому ви не віддаєте мені належної пошани? І, якщо я пан, чому не боїтеся мене?” — говорю я, Єгова, Бог військ, до вас, священики, що зневажаєте моє ім’я.
Але ви запитуєте: “Чим ми зневажаємо твоє ім’я?”
7 Тим, що приносите на мій жертовник опоганену їжу.
Ви говорите: “Чим ми опоганюємо тебе?”
Тим, що кажете: “Стіл Єгови можна зневажати”. 8 Ви приносите в жертву сліпу тварину і кажете: “У цьому немає нічого поганого”, приносите кульгаву або хвору і теж говорите: “У цьому немає нічого поганого”».
«Принеси-но таке намісникові. Чи він буде тобою задоволений? Чи поставиться до тебе прихильно?» — промовляє Єгова, Бог військ.
9 «А тепер, прошу, благайте Бога, щоб він змилувався над нами. Хіба він виявить комусь із вас ласку, якщо ви приносите такі жертви?» — говорить Єгова, Бог військ.
10 «Чи хоч один з вас сам захоче закрити двері? Таж без плати ви навіть не запалите вогню на моєму жертовнику. Я невдоволений вами,— каже Єгова, Бог військ,— і ваші приношення мені неприємні».
11 «Від сходу до заходу моє ім’я буде звеличуватися серед народів. Всюди здійматиметься дим від жертв і складатимуться приношення, чистий дар моєму імені, бо ім’я моє буде звеличуватися поміж народами», — промовляє Єгова, Бог військ.
12 «Але ви оскверняєте його, кажучи: “Стіл Єгови можна опоганювати, і приношення, що на ньому,— нічого не варта їжа”. 13 Ви говорите: “Яка то мука!” — і презирливо пирхаєте»,— промовляє Єгова, Бог військ. «Ви приносите в дар крадених, кульгавих та хворих тварин. Чи прийму я це з ваших рук?» — запитує Єгова.
14 «Хай буде проклятий чоловік підступний, який має в отарі здорового самця, але, давши обітницю, приносить у жертву Єгові хворого. Таж я величний Цар, — каже Єгова, Бог військ,— і моє ім’я вселятиме народам благоговійний страх».
Розділ 2
1 «А тепер, священики, я даю вам заповідь. 2 Якщо ви її не послухаєтеся і не візьмете до серця, щоб прославити моє ім’я,— каже Єгова, Бог військ,— то я прокляну вас та оберну ваші благословення на прокляття. І я вже обернув їх на прокляття, бо ви не берете моєї заповіді до серця.
3 Через вас я знищу посіяне вами насіння. Я жбурну вам в обличчя гній, що залишається після ваших свят, і вас вкинуть у нього. 4 Тоді ви зрозумієте, що я дав вам цю заповідь для того, щоб моя угода з Ле́вієм залишалася в силі», — говорить Єгова, Бог військ.
5 «Я уклав з ним угоду, і так дав йому життя й мир, щоб його серце було сповнене страхом переді мною. І він мав цей страх, він відчував благоговіння перед моїм іменем. 6 На устах його був закон правди, і в словах його не було неправедності. Він ходив зі мною в мирі та справедливості і багатьох відвернув від провини. 7 Бо уста священика мають навчати про Бога, в його словах люди мають шукати настанов, адже він — посланець Єгови, Бога військ.
8 Але ви зійшли з дороги, і багато хто спіткнувся через вас та не дотримується закону. Ви порушили угоду, яку я уклав з Ле́вієм, — промовляє Єгова, Бог військ.— 9 За це я зроблю вас зневаженими і приниженими перед усім народом. Бо ви не трималися моїх доріг і не були безсторонніми, коли застосовували закон».
10 «Хіба в усіх нас не один батько? Хіба не один Бог створив нас? Чому ж ми зраджуємо одні одних, оскверняючи угоду наших прабатьків? 11 Юда поводиться зрадливо, в Ізра́їлі та Єрусалимі чиняться гидоти, бо Юда осквернив святість Єгови, яку Він любить. Юда взяв собі за дружину поклонницю чужого бога. 12 Єгова вигубить у наметах Якова кожного, хто так поводиться, навіть якщо він складає приношення для Єгови, Бога військ,— кожного, хоч би ким він був».
13 «І є ще одне: через вас жертовник Єгови покривається слізьми, плачем і зітханнями. Тому Бог уже не звертає уваги на ваші приношення і не дивиться прихильно на дар ваших рук. 14 Ви питаєте: “За що все це?” За те, що ти зрадив дружину своєї молодості, хоча вона подруга твоя і дружина, з якою ти уклав угоду; і Єгова був свідком між тобою і нею. 15 Але є й такі, хто цього не робить, бо в них ще залишився дух Бога. На що вони зважають? На Боже потомство. Тож пильнуйте свій дух і не зраджуйте дружину своєї молодості. 16 Бо я ненавиджу розлучення, — говорить Єгова, Бог Ізра́їля,— і того, хто вкриває свій одяг насиллям,— промовляє Єгова, Бог військ.— Тож пильнуйте свій дух і не зраджуйте.
17 Ви втомлюєте Єгову своїми словами, але питаєте: “Чим ми його втомлюємо?” Тим, що кажете: “Кожен, хто чинить зло, добрий в очах Єгови, така людина йому до вподоби” або “Де ж Бог справедливості?”»
Розділ 3
1 «Ось я висилаю посланця, який розчистить переді мною дорогу. Тоді раптово прийде у свій храм правдивий Господь, котрого ви шукаєте, прийде також посланець угоди, котрого ви з нетерпінням чекаєте. Він обов’язково прийде!» — говорить Єгова, Бог військ.
2 «Але хто витримає день його приходу і хто встоїть, коли він з’явиться? Бо він буде як вогонь плавильника і як луг пральника. 3 Він сяде мов плавильник, мов той, хто очищає срібло, і очистить синів Ле́вія, очистить їх, як золото й срібло. Тоді вони стануть для Єгови народом, що складатиме приношення в праведності. 4 Єгові будуть приємні приношення Юди та Єрусалима, як за днів віковічних і за років стародавніх.
5 Я прийду, щоб судити вас, і, не зволікаючи, буду свідчити проти чарівників і перелюбників, проти тих, хто клянеться неправдиво, хто ошукує найманого робітника та оббирає вдову й сироту, а також проти тих, хто відмовляється допомогти чужинцю. Такі люди не бояться мене»,— промовляє Єгова, Бог військ.
6 «Бо я — Єгова, я не змінююся. Тому ви, сини Якова, ще не загинули. 7 Від днів ваших прабатьків ви відступаєте від моїх постанов і не дотримуєтесь їх. Поверніться до мене, і я повернуся до вас», — каже Єгова, Бог військ.
Але ви говорите: «Як же нам повернутися?»
8 «Хіба буде людина обкрадати Бога? Ви ж обкрадаєте мене».
При цьому ще й питаєте: «Що ми в тебе крадемо?»
«Десятини і пожертви. 9 Ви прокляті, бо всі ви — весь народ — обкрадаєте мене. 10 Принесіть цілу десятину в комору, щоб у моєму домі була пожива, і так випробуйте мене, будь ласка,— промовляє Єгова, Бог військ,— чи я не відкрию для вас небесних отворів і не зіллю стільки благословень, що вам більше нічого не бракуватиме».
11 «Заради вас я не дам шкіднику пожерти плоди вашої землі, і виноградники ваші не залишаться без урожаю», — каже Єгова, Бог військ.
12 «Усі народи називатимуть вас щасливими, бо ви станете приємним краєм»,— говорить Єгова, Бог військ.
13 «Ви зневажаєте мене своїми словами»,— промовляє Єгова.
Ще й питаєте: «Що ми такого говоримо проти тебе?»
14 «Ви кажете: “Служити Богові — марна справа. Яка нам користь з того, що ми виконували свої обов’язки перед Єговою, Богом військ, і ходили перед ним пригнічені? 15 Тепер ми називаємо зарозумілих щасливими. І безбожникам добре ведеться. Вони випробовують Бога, залишаючись при цьому непокараними”».
16 Тоді ті, хто боїться Єгови, стали говорити між собою, кожен зі своїм ближнім, а Єгова уважно слухав. І перед Єговою писалася пам’ятна книга про тих, хто боїться його і роздумує про його ім’я.
17 «Вони будуть моїми, — говорить Єгова, Бог військ,— у той час, коли я зроблю їх своєю особливою власністю. Я пожалію їх, як батько жаліє свого слухняного сина. 18 І ви знову побачите різницю між людиною праведною і безбожною, між тим, хто служить Богові, і тим, хто йому не служить».
Розділ 4
1 «Ось надходить день, що палає, як піч,— день, коли всі зухвальці й безбожники стануть мов стерня. Цей день пожере їх,— промовляє Єгова, Бог військ,— не залишиться від них ні кореня, ні гілки. 2 А над вами, тими, хто шанує моє ім’я, засяє сонце праведності, і його промені нестимуть зцілення. Тоді ви будете скакати, немов ті відгодовані телята».
3 «У день, коли я почну діяти, ви топтатимете безбожників, бо вони стануть мов порох у вас під ногами»,— говорить Єгова, Бог військ.
4 «Пам’ятайте Закон мого слуги Мойсея, всі постанови та присуди, які я дав йому на Хори́ві для цілого Ізра́їля.
5 Перед приходом великого і грізного дня Єгови я посилаю до вас свого пророка Іллю. 6 Він зробить серця батьків такими, як у синів, а серця синів — такими, як у батьків, щоб я не прийшов, не вдарив землю і не спустошив її».
