ЛИСТ ДО ФИЛИМОНА
КОРОТКИЙ ЗМІСТ
Привітання (Вірші 1–3)
Любов і віра Филимона (Вірші 4–7)
Павло благає за Онисима (Вірші 8–22)
Завершальні привітання (Вірші 23–25)
Кінець короткого змісту
1 Павло, ув’язнений за віру в Христа Ісуса, і Тимофій, наш брат, до Филимона, нашого улюбленого співпрацівника, 2 а також до Апфі́ї, нашої сестри, до Архи́па, нашого соратника, і до збору у твоєму домі.
3 Нехай з вами буде незаслужена доброта й мир від Бога, нашого Батька, і від Господа Ісуса Христа.
4 Я завжди дякую моєму Богові, коли згадую тебе в молитвах, 5 бо постійно чую про твою віру й любов, що ти маєш до Господа Ісуса і до всіх святих. 6 Молюся, щоб віра, яку ти поділяєш з іншими, спонукала тебе усвідомити, скільки всього доброго ми маємо завдяки Христу. 7 Почувши про твою любов, я відчув велику радість і втіху, адже ти, брате, зігрів серця святих.
8 Саме тому, хоча я маю велику свободу мови завдяки єдності з Христом і можу наказати тобі зробити те, що належить, 9 все ж благаю тебе на основі любові, бо я, Павло, вже старий, а тепер ще й в’язень за віру в Христа Ісуса, 10 благаю за мою дитину, Они́сима, якому я став батьком, перебуваючи у в’язниці. 11 Колись він не приносив тобі користі, але тепер корисний і для тебе, і для мене. 12 Я відсилаю до тебе його, наче віддаю власне серце.
13 Я хотів би залишити його в себе, щоб він служив мені замість тебе, поки я ув’язнений за добру новину. 14 Проте нічого не хочу робити без твоєї згоди, щоб твій добрий учинок був не з примусу, а з доброї волі. 15 Можливо, тому він і втік ненадовго, щоб тепер ти прийняв його назавжди, 16 вже не як раба, а як когось більшого від раба,— як улюбленого брата, яким він став особливо для мене. Наскільки ж більше він має бути таким для тебе: він тобі і раб, і брат у Господі. 17 Тож, якщо ти вважаєш мене другом, тепло прийми його, як прийняв би мене. 18 Крім того, якщо він у чомусь скривдив тебе або щось тобі винен, запиши це на мій рахунок. 19 Я, Павло, пишу власноруч: цей борг поверну. Не кажу вже про те, що ти в боргу переді мною навіть за самого себе. 20 Так, брате, оскільки ми маємо спільну віру в Господа, зроби мені послугу; як послідовник Христа, зігрій моє серце.
21 Я пишу тобі, бо впевнений, що ти послухаєшся і зробиш навіть більше, ніж я кажу. 22 А заодно приготуй мені житло, бо сподіваюсь, що завдяки вашим молитвам мене повернуть до вас.
23 Передає тобі вітання Епафра́с, мій співв’язень у єдності з Христом Ісусом, 24 а також Марко, Ариста́рх, Дима́с і Лука, мої співпрацівники.
25 Незаслужена доброта Господа Ісуса Христа нехай буде з духом, який ви виявляєте.
