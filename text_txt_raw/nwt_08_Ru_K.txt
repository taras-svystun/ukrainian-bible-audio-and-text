КНИГА РУТ
КОРОТКИЙ ЗМІСТ
Розділ 1
	Сім’я Елімелеха йде в Моав (вірші 1,2)
	Ноомі, Орпа і Рут стають вдовами (вірші 3–6)
	Рут віддана Ноомі та її Богу (вірші 7–17)
	Ноомі повертається у Віфлеєм разом з Рут (вірші 18–22)
Розділ 2
	Рут на полі Боаза (вірші 1–3)
	Знайомство Рут і Боаза (вірші 4–16)
	Рут розповідає Ноомі про доброту Боаза (вірші 17–23)
Розділ 3
	Ноомі наставляє Рут (вірші 1–4)
	Рут і Боаз на току (вірші 5–15)
	Рут повертається до Ноомі (вірші 16–18)
Розділ 4
	Боаз стає викупником (вірші 1–12)
	У Боаза і Рут народжується Овед (вірші 13–17)
	Родовід Давида (вірші 18–22)
Кінець короткого змісту
Розділ 1
1 За днів, коли правосуддя здійснювали судді, у краю настав голод. Тож один чоловік разом з дружиною та двома синами покинув Юдин Віфлеєм, щоб оселитися в моа́вському краю. 2 Того чоловіка звали Елімеле́х, його дружину — Ноо́мі, а синів — Махло́н і Кілйо́н; це були ефратя́ни з Юдиного Віфлеєма. Прийшовши до моа́вського краю, вони там оселились.
3 Через деякий час Елімеле́х, чоловік Ноо́мі, помер, і вона залишилася сама з двома синами. 4 Згодом сини одружилися з моавітя́нками — одну звали О́рпа, а другу Рут. Проживши там близько 10 років, 5 Махло́н і Кілйо́н також померли. Тож Ноо́мі втратила і чоловіка, і обох дітей. 6 Коли вона почула, що Єгова згадав про свій народ і дав йому їжі, то разом з невістками вирушила з моа́вського краю, щоб повернутись додому.
7 Вона залишила місце, де жила з двома невістками. А в дорозі до краю Юди 8 Ноо́мі сказала обом невісткам: «Повертайтеся ліпше додому, до своїх матерів. І хай Єгова виявить вам віддану любов, яку ви виявляли до мене і своїх покійних чоловіків. 9 Нехай Єгова дозволить кожній з вас знайти спокій у домі свого чоловіка». Тоді вона поцілувала їх, а вони голосно заплакали 10 і почали говорити: «Ні, ми підемо з тобою до твого народу!» 11 Але Ноо́мі відказала: «Вертайтеся, доньки. Чого вам іти зі мною? Хіба я зможу народити синів, які б стали вам чоловіками? 12 Вертайтеся, доньки мої, ідіть, бо я вже застара, щоб вийти заміж. Та навіть якби я сьогодні знайшла чоловіка і народила синів, 13 хіба ви чекали б, поки вони виростуть? Хіба залишалися б ради них неодруженими? Мені дуже шкода вас, доньки, бо Єгова обернувся проти мене».
14 Після цих слів вони знову голосно заплакали, і О́рпа, поцілувавши свекруху, пішла, а Рут залишилась. 15 Ноо́мі промовила до неї: «Дивись, моя друга невістка, яка теж овдовіла, повернулася до свого народу і своїх богів. Вертайся і ти з нею».
16 Але Рут відповіла: «Не впрошуй мене, я тебе не покину, я залишуся з тобою. Куди підеш ти, туди піду я, де ночуватимеш ти, там ночуватиму і я. Твій народ буде моїм народом, і твій Бог — моїм Богом. 17 Де помреш ти, там помру і я, і там мене поховають. Нехай Єгова суворо покарає мене, якщо я не залишуся з тобою аж до смерті».
18 Коли Ноо́мі побачила, що Рут таки хоче йти з нею, то перестала її вмовляти. 19 Тож вони пішли далі й прибули до Віфлеєма. Тільки-но вони прийшли, усе місто почало говорити про них. Тамтешні жінки питали: «Невже це Ноо́мі?» 20 Та вона відказувала: «Більше не називайте мене Ноо́мі, а кличте Ма́ра, бо Всемогутній зробив моє життя гірким. 21 Коли я йшла звідси, то мала все, але Єгова зробив так, що я повертаюся з порожніми руками. Чому називаєте мене Ноо́мі, якщо Єгова повстав проти мене, якщо Всемогутній навів на мене біду?»
22 Отже, Ноо́мі повернулася з моа́вського краю разом зі своєю невісткою, моавітя́нкою Рут. Вони прийшли до Віфлеєма на початку жнив ячменю.
Розділ 2
1 Ноо́мі мала дуже багатого родича з боку чоловіка. Звали його Боа́з, і походив він з родини Елімеле́ха.
2 Моавітя́нка Рут попросила Ноо́мі: «Дозволь мені, будь ласка, піти в поле, щоб підбирати колоски за тим, у чиїх очах я знайду ласку». А та відказала: «Іди, дочко». 3 Тож Рут пішла й почала підбирати колоски за женцями. Вона випадково опинилася на ділянці поля, яка належала Боа́зу з родини Елімеле́ха. 4 Саме тоді Боа́з прибув з Віфлеєма. Він привітався з женцями: «Нехай Єгова буде з вами!» — ті ж відповіли: «Нехай Єгова благословляє тебе!»
5 Потім Боа́з запитав робітника, поставленого над женцями: «Чия та молода жінка?» 6 Робітник відповів: «Це моавітя́нка, яка повернулася з моа́вського краю разом з Ноо́мі. 7 Вона попросила: “Дозволь мені, будь ласка, підбирати зрізані колоски, що лишаються позаду женців”. Прийшла вона рано-вранці і відтоді увесь час на ногах, тільки зараз на хвильку присіла відпочити під накриттям».
8 Тоді Боа́з сказав Рут: «Послухай мене, дочко, не ходи підбирати колоски на інше поле, не йди звідси, а тримайся моїх робітниць. 9 Дивись, на якому полі вони жнуть, і ходи за ними. Я наказав своїм робітникам не чіпати тебе. Коли ж захочеш води, то йди і пий з глеків, які наповнили робітники».
10 Почувши це, Рут впала навколішки, вклонилася до землі й сказала: «Чому я знайшла ласку у твоїх очах? Чому ти звернув увагу на мене, чужинку?» 11 Боа́з відповів: «Мені розповіли про все, що ти зробила для своєї свекрухи після того, як помер твій чоловік, і про те, як ти покинула батька й матір та рідний край і пішла до народу, якого раніше не знала. 12 Нехай Єгова винагородить тебе за те, що ти зробила, і хай Єгова, Бог Ізра́їля, під крилами якого ти прийшла шукати притулку, щедро віддячить тобі». 13 Вона ж відказала: «Пане мій, будь і далі ласкавий до мене. Ти потішив мене, свою служницю, і заспокоїв, хоч я навіть не належу до твоїх служниць».
14 Як прийшла обідня пора, Боа́з сказав їй: «Підходь сюди, бери хліба, мочай в оцет та їж». І Рут сіла біля женців, а він подав їй смаженого зерна. Вона поїла досита, і ще залишилось. 15 Коли вона встала, щоб підбирати колоски, Боа́з наказав своїм робітникам: «Нехай вона підбирає і зрізані колоски, а ви не кривдіть її. 16 Також відділяйте від снопів трохи колосся та залишайте, щоб вона могла підбирати, не забороняйте їй».
17 Отож Рут збирала колоски аж до вечора. Коли вона вимолотила їх, то вийшло близько е́фи ячменю. 18 Взявши зерно, вона пішла в місто і показала свекрусі, скільки назбирала. Також Рут вийняла і дала Ноо́мі їжу, яка залишилась після того, як вона поїла.
19 Свекруха ж запитала: «Де ти сьогодні збирала колоски? Де працювала? Хай буде благословенний той, хто звернув на тебе увагу». Рут розповіла свекрусі, в кого працювала. Вона сказала: «Чоловіка, на полі якого я працювала, звати Боа́з».— 20 «Нехай його поблагословить Єгова, який не перестає виявляти свою віддану любов ні живим, ні мертвим, — промовила Ноо́мі і додала: — Цей чоловік — наш родич. Він один з наших викупників». 21 Моавітя́нка Рут промовила: «Він ще сказав мені: “Тримайся моїх робітників, поки вони не зберуть усього врожаю”». 22 На це Ноо́мі відказала невістці: «Дочко, ліпше тобі працювати поряд з його робітницями, ніж бути скривдженою на іншому полі».
23 Тож Рут до кінця жнив ячменю та пшениці збирала колоски, тримаючись робітниць Боа́за. Вона і далі жила зі своєю свекрухою.
Розділ 3
1 Якось Ноо́мі, свекруха Рут, сказала: «Дочко, чи не пошукати мені для тебе дому, в якому тобі було б добре? 2 Хіба Боа́з, з чиїми робітницями ти працювала, нам не родич? Сьогодні ввечері він буде віяти ячмінь на току. 3 Тож помийся, намастись пахучою олією, нарядися і йди на тік. Але не показуйся йому на очі, поки він не закінчить їсти й пити. 4 А коли він піде спати, подивись, де він ляже. Потім підійди, відкинь покривало з його ніг і ляж. Далі він сам скаже, що тобі робити».
5 На це Рут відповіла: «Я зроблю все, що ти мені кажеш». 6 Отож вона пішла на тік і зробила все так, як їй порадила свекруха. 7 Тим часом Боа́з поїв, попив, і стало йому весело на серці. Він пішов і ліг біля купи зерна. Тоді Рут тихенько підійшла, відкинула покривало з його ніг і лягла. 8 Опівночі Боа́з затремтів і, прокинувшись, сів та побачив, що у нього в ногах лежить жінка. 9 «Хто ти?» — запитав він. «Я Рут, твоя служниця,— відповіла вона.— Простягни над своєю служницею свій одяг, адже ти викупник». 10 Він же сказав: «Нехай Єгова благословить тебе, дочко моя. У цьому останньому вчинку твоя віддана любов виявилась ще більше, ніж у попередньому, бо ти не пішла шукати собі чоловіка серед молодих — бідних чи багатих. 11 А тепер, дочко, не бійся. Я зроблю для тебе все, чого просиш, бо все місто знає, що ти — чудова жінка. 12 Це правда, що я один з викупників, але є інший викупник — ближчий родич, ніж я. 13 Переночуй тут, а зранку, якщо він захоче викупити тебе, то нехай викупляє. Якщо ж не захоче, то, як живий Єгова, я тебе викуплю. А поки що полежи тут до ранку».
14 Вона пролежала у нього в ногах до ранку і встала ще затемна, до того як її могли впізнати. Боа́з промовив: «Нехай ніхто не знає, що на тік приходила жінка». 15 Він також сказав: «Зніми свою накидку й розстели». Вона розстелила накидку, а він насипав 6 мір ячменю, допоміг підняти ношу, а потім пішов у місто.
16 Коли ж Рут прийшла до свекрухи, та запитала її: «Як усе було, дочко?» Рут розповіла їй про все, що зробив для неї Боа́з, 17 і додала: «Він дав мені 6 мір ячменю, сказавши: “Не повертайся до свекрухи з порожніми руками”». 18 Тоді Ноо́мі промовила: «Будь тут, дочко, поки не дізнаєшся, чим все закінчиться, бо цей чоловік не заспокоїться, якщо сьогодні ж не вирішить цієї справи».
Розділ 4
1 Боа́з пішов до міської брами й сів там. Аж ось він побачив, що повз браму проходить викупник, про якого він говорив. Тоді Боа́з сказав: «Чоловіче, підійди сюди і сядь». Той підійшов і сів. 2 Боа́з покликав 10 старійшин міста і сказав їм: «Сідайте». І ті сіли.
3 Він промовив до викупника: «Ноо́мі, яка повернулася з моа́вського краю, має продати ділянку землі, що належала нашому братові Елімеле́ху. 4 Я подумав, що повинен сказати тобі про це й запропонувати: “Купи цю землю в присутності мешканців міста і старійшин мого народу. Якщо будеш викупляти її — викупляй, а якщо ні, то скажи, щоб я знав. Бо ти перший, хто має право викупу, а я наступний”». Той відповів: «Я хочу викупити». 5 Боа́з же промовив: «Але пам’ятай, що поле належить не лише Ноо́мі, а й дружині її померлого сина, моавітя́нці Рут. Тому ти маєш купити поле в них обох, і тоді за спадком померлого збережеться його ім’я». 6 Почувши це, родич сказав: «У такому разі я не можу викупити це поле, щоб не розорити власного спадку. Викупляй ти, бо я не можу викупити».
7 В Ізра́їлі ж віддавна був звичай, пов’язаний з правом викупу та з обміном: щоб угода стала чинною, чоловік мав зняти сандалію і віддати її іншій стороні — так в Ізра́їлі затверджували домовленість. 8 Тож викупник, сказавши Боа́зу: «Купляй ти», зняв свою сандалію. 9 А Боа́з промовив до старійшин та до всього народу: «Сьогодні ви свідки, що я купую в Ноо́мі всю власність Елімеле́ха і всю власність Кілйо́на та Махло́на. 10 Також я беру собі за дружину моавітя́нку Рут, дружину Махло́на, щоб за його спадком збереглося його ім’я і щоб воно не забулося серед його братів та в брамах його рідного міста. Сьогодні ви свідки цього».
11 Почувши це, всі старійшини і ті, хто був при брамі міста, відказали: «Ми свідки цього! Нехай Єгова зробить дружину, яка входить у твій дім, подібною до Рахі́лі та Лі́ї, які стали матерями всього Ізра́їля. Нехай тобі добре ведеться в Ефра́ті і хай твоє ім’я поважають у Віфлеємі. 12 Нехай завдяки нащадкам, котрих Єгова дасть тобі через цю молоду жінку, твій рід стане мов рід Пере́ца, якого Тамара народила Юді».
13 Тож Боа́з взяв Рут за дружину, і вони почали жити як чоловік і жінка. Єгова поблагословив її: вона завагітніла й народила сина. 14 Тоді жінки сказали Ноо́мі: «Нехай лине хвала Єгові, який сьогодні не залишив тебе без викупника! Хай в Ізра́їлі прославляють його ім’я! 15 Він відновив твоє життя і буде підтримувати тебе у старості, бо його народила твоя невістка, яка любить тебе і яка ліпша для тебе за сімох синів». 16 Ноо́мі взяла дитину, пригорнула її до грудей і стала доглядати її. 17 А сусідки дали дитині ім’я. Вони сказали: «У Ноо́мі народився син»,— і назвали його Ове́дом. Він — батько Єссе́я, Давидового батька.
18 Ось родовід Пере́ца: в Пере́ца народився Хецро́н, 19 у Хецро́на народився Рам, у Ра́ма народився Аммінада́в, 20 в Аммінада́ва народився Нахшо́н, у Нахшо́на народився Салмо́н, 21 у Салмо́на народився Боа́з, у Боа́за народився Ове́д, 22 в Ове́да народився Єссе́й, а в Єссе́я народився Давид.
