ДРУГИЙ ЛИСТ ДО ФЕССАЛОНІКІЙЦІВ
КОРОТКИЙ ЗМІСТ
Розділ 1
	Привітання (Вірші 1,2)
	Віра фессалонікійців зростає (Вірші 3–5)
	Помста на неслухняних (Вірші 6–10)
	Молитва за збір (Вірші 11,12)
Розділ 2
	Беззаконник (Вірші 1–12)
	Заохочення твердо стояти (Вірші 13–17)
Розділ 3
	Перебувайте в молитві (Вірші 1–5)
	Застереження про негідну поведінку (Вірші 6–15)
	Завершальні вітання (Вірші 16–18)
Кінець короткого змісту
Розділ 1
1 Павло, Силуа́н і Тимофій до збору фессалонікі́йців, що перебуває в єдності з Богом, нашим Батьком, і Господом Ісусом Христом.
2 Нехай з вами буде незаслужена доброта й мир від Бога, нашого Батька, і від Господа Ісуса Христа.
3 Брати, ми зобов’язані завжди віддавати за вас Богові подяку. І це правильно, адже ваша віра надзвичайно зростає і у всіх вас росте любов один до одного. 4 Тож ми пишаємось вами перед Божими зборами, бо ви є витривалими та маєте віру в усіх переслідуваннях і труднощах, які зносите. 5 Це доводить, що Божий суд праведний, і завдяки цьому ви будете визнані гідними Божого Царства, за яке і страждаєте.
6 Адже буде праведно, коли Бог відплатить лихом тим, через кого ви зазнаєте́ лиха. 7 А вам — тим, хто зносить лихо, так само як і нам, він дасть полегшення під час виявлення Господа Ісуса, який з’явиться з неба разом зі своїми могутніми ангелами 8 в полум’яному вогні й спровадить помсту на тих, хто не знає Бога і не слухається доброї новини про нашого Господа Ісуса. 9 Вони зазна́ють суду й покарання — будуть знищені назавжди — і зникнуть з-перед лиця Господа та його величної сили, 10 коли він прийде, щоб прославитися разом зі своїми святими і щоб у той день ним захоплювалися всі, хто виявляв віру, бо серед вас наше свідчення було прийняте з вірою.
11 Саме тому ми завжди молимося за вас, аби наш Бог визнав вас гідними його покликання і своєю силою довершив усе добро, яке йому до вподоби, і всяке діло, до якого вас спонукує віра, 12 щоб ім’я нашого Господа Ісуса прославилось через вас і щоб ви прославилися в єдності з ним згідно з незаслуженою добротою нашого Бога і Господа Ісуса Христа.
Розділ 2
1 Коли ж говорити про присутність нашого Господа Ісуса Христа і про те, що ми будемо зібрані, щоб перебувати з ним, то просимо вас, брати: 2 не втрачайте відразу здоровий глузд і не поспішайте тривожитися через якесь натхнене твердження, усне повідомлення чи лист, начебто написаний нами, суть яких зводиться до того, що день Єгови вже настав.
3 Нехай ніхто і ніяк не введе вас в оману, бо цей день не надійде, поки не прийде відступництво й не стане явним беззаконник, син загибелі, 4 противник, який звеличується над кожним так званим богом чи об’єктом поклоніння. Він сяде в Божому храмі, видаючи себе за бога. 5 Хіба ви не пам’ятаєте, що я говорив про це, коли ще був з вами?
6 Тепер ви знаєте, що́ стримує його, але у свій час він стане явним. 7 Насправді ж таємниця беззаконня вже діє, але вона буде таємницею тільки доти, доки той, хто тепер його стримує, не піде зі шляху. 8 Саме тоді стане явним беззаконник, якого Господь Ісус знищить духом своїх уст і усуне виявленням своєї присутності. 9 А присутність беззаконника за підтримки Сатани буде супроводжуватися могутніми ділами, фальшивими знаками, чудами 10 і всіляким обманом, породженим неправедністю. Усе це буде спрямоване на тих, кого чекає загибель — відплата за те, що вони не прийняли любові до правди, завдяки якій могли б врятуватися. 11 Ось чому Бог дозволяє, щоб, піддавшись впливу омани, вони повірили брехні 12 і зрештою всі були засуджені за те, що не вірили правді, а знаходили задоволення в неправедності.
13 Ми ж зобов’язані завжди дякувати Богу за вас, брати, яких любить Єгова, оскільки Бог, освятивши вас своїм духом, від початку вибрав вас для спасіння завдяки вашій вірі в правду. 14 Він покликав вас до цього через добру новину, яку ми звіщаємо, щоб ви отримали славу нашого Господа Ісуса Христа. 15 Тож, брати, твердо стійте і далі тримайтесь традицій, яких вас було навчено — чи то усно, чи в листі від нас. 16 Нехай сам наш Господь Ісус Христос, а також Бог, наш Батько, який полюбив нас і, виявивши незаслужену доброту, дав вічну потіху та непохитну надію, 17 потішать ваші серця і допоможуть вам бути стійкими в кожному доброму ділі й слові.
Розділ 3
1 Наостанку, брати, моліться за нас, щоб слово Єгови швидко поширювалося і прославлялось, як це й відбувається у вас, 2 а також щоб ми врятувалися від небезпечних та лихих людей, бо не всі мають віру. 3 Але Господь вірний, і він зміцнить вас та буде захищати від Злого. 4 Ми ж, як послідовники Господа, впевнені, що ви виконуєте й далі будете виконувати наші настанови. 5 Нехай Господь продовжує скеровувати ваші серця до того, щоб любити Бога і виявляти витривалість заради Христа.
6 Повчаємо вас, брати, ім’ям нашого Господа Ісуса Христа, щоб ви сторонилися кожного брата, який поводиться негідно, всупереч традиції, яку ви перейняли від нас. 7 Бо ви самі знаєте, в чому нас треба наслідувати, оскільки ми не поводилися серед вас негідно 8 і не їли даром. Навпаки, ми ніч і день важко трудились, щоб не обтяжити жодного з вас великими витратами. 9 І робили ми це не тому, що не маємо влади. Ми хотіли дати вам приклад, гідний наслідування. 10 Адже коли ми ще були у вас, то наказували: «Якщо хтось не хоче працювати, нехай і не їсть». 11 Бо ми чуємо, що декотрі серед вас поводяться негідно: зовсім не працюють, а лише втручаються в те, що їх не стосується. 12 Таким наказуємо і даємо настійне заохочення в Господі Ісусі Христі, щоб вони спокійно працювали та їли те, на що самі заробляють.
13 А ви, брати, невтомно чиніть добро. 14 Однак коли хтось не слухається того, що ми написали в цьому листі, майте такого на замітці й перестаньте спілкуватися з ним, аби він засоромився. 15 Проте не дивіться на нього як на ворога, а продовжуйте наставляти як брата.
16 Нехай же сам Господь миру завжди дає вам мир у всьому. Господь хай буде з усіма вами.
17 Я, Павло, вітаю вас, пишучи власною рукою, і це є знаком у кожному листі. Це мій почерк.
18 Нехай з усіма вами буде незаслужена доброта нашого Господа Ісуса Христа.
