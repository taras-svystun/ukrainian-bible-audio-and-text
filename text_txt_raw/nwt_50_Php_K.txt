ЛИСТ ДО ФІЛІППІЙЦІВ
КОРОТКИЙ ЗМІСТ
Розділ 1
	Привітання (Вірші 1,2)
	Подяка Богові; молитва Павла (Вірші 3–11)
	Добра новина поширюється попри труднощі (Вірші 12–20)
	Жити для Христа, а якщо померти — це надбання (Вірші 21–26)
	Поводитися так, щоб бути гідними доброї новини (Вірші 27–30)
Розділ 2
	Християнське смирення (Вірші 1–4)
	Упокорення і підвищення Христа (Вірші 5–11)
	Працювати над тим, щоб отримати спасіння (Вірші 12–18)
		Сяяти, немов світила (Вірш 15)
	Плани послати Тимофія та Епафродита (Вірші 19–30)
Розділ 3
	Не покладатися на тіло (Вірші 1–11)
		Усе — втрата заради Христа (Вірші 7–9)
	Тягнутися до мети (Вірші 12–21)
		Громадянство на небесах (Вірш 20)
Розділ 4
	Єдність, радість, належні думки (Вірші 1–9)
		Ні про що не тривожитися (Вірші 6,7)
	Вдячність за дари філіппійців (Вірші 10–20)
	Завершальні вітання (Вірші 21–23)
Кінець короткого змісту
Розділ 1
1 Павло і Тимофій, раби Христа Ісуса, до всіх святих, які перебувають в єдності з Христом Ісусом і мешкають у Філі́ппах, зокрема до наглядачів і служителів збору.
2 Нехай з вами буде незаслужена доброта й мир від Бога, нашого Батька, і від Господа Ісуса Христа.
3 Я завжди дякую моєму Богові, коли згадую вас 4 у кожній палкій молитві. Я з радістю молюся за всіх вас, 5 бо ви сприяєте поширенню доброї новини з першого дня й досі. 6 Я впевнений, що той, хто почав у вас добру справу, завершить її до дня Христа Ісуса. 7 І я маю всі підстави так думати про кожного з вас, бо всі ви залишаєтесь у моєму серці, і вам, як і мені, Бог виявив незаслужену доброту. Адже ви підтримуєте мене і тоді, коли я в тюремних кайданах, і тоді, коли потрібно захищати і законно утверджувати добру новину.
8 Бог свідок, я сильно тужу за всіма вами і плекаю до вас такі ж ніжні почуття, які виявляє Христос Ісус. 9 Тому невпинно молюся, аби ваша любов ще більше збагачувалась точним знанням і повною розважливістю, 10 аби ви могли визначати, що є важливішим. Тоді ви до Христового дня залишатиметесь бездоганними і не будете давати іншим підстав для спотикання, 11 а також зможете завдяки Ісусу Христу рясно приносити плоди праведності. А це у свою чергу буде на славу й хвалу Богові.
12 Брати, хочу, щоб ви знали: те, що зі мною трапилось, посприяло поширенню доброї новини, 13 бо ціла преторіанська гвардія та всі інші дізнались, що мене закували у в’язничні кайдани за віру в Христа. 14 І більшість братів, які служать Господу, ще відважніше розповідають про Боже слово і не мають страху, бо мої тюремні кайдани додали їм впевненості.
15 Щоправда, дехто проповідує Христа, керуючись заздрістю та маючи дух суперництва, проте інші роблять це з доброї волі 16 і звіщають про Христа з любові, бо знають, що я був призначений захищати добру новину. 17 Перші ж роблять це не з чистих спонук, а тому, що схильні до суперечок. Вони хочуть завдати мені труднощів, поки я закутий у кайдани. 18 І що з цього виходить? Лише те, що — з правильних спонук чи ні — про Христа звіщають, і це приносить мені радість. Тож я і далі радітиму, 19 знаючи, що це приведе до мого спасіння завдяки вашим благанням і завдяки підтримці духу Ісуса Христа, 20 адже я дуже сподіваюсь і плекаю надію, що мені не буде чого соромитись, а навпаки, я з повною свободою мови звеличуватиму Христа своїм тілом, як це було і раніше, незалежно від того, житиму я чи помру.
21 Бо якщо я житиму, то житиму для Христа, а якщо помру, то це буде для мене надбання. 22 Якщо я надалі житиму в тілі, то моя праця принесе ще більше плодів. Однак що са́ме я вибрав би, цього не скажу. 23 Я розриваюсь між одним і другим, тому що прагну звільнитись і перебувати з Христом, бо це, звичайно, набагато краще. 24 Але важливіше, щоб заради вас я залишився в тілі. 25 Я дуже добре це розумію, тому знаю, що залишусь і перебуватиму з усіма вами задля вашого поступу й вашої радості, яка походить від віри. 26 І коли я знову буду з вами, вас, як послідовників Христа Ісуса, переповнюватиме велика радість.
27 Тільки поводьтеся так, щоб бути гідними доброї новини про Христа і щоб, незалежно від того, чи прийду і побачу вас, чи ні, я чув, що ви залишаєтесь непохитними в одному дусі й однодушно, пліч-о-пліч боретесь за віру в добру новину, 28 а також ні в чому не даєте противникам себе залякати. Для них це доказ їхнього знищення, для вас же — доказ спасіння; все це від Бога. 29 Адже ви удостоїлися честі не лише вірити в Христа, але й страждати за нього. 30 Тому ви берете участь у боротьбі, котру досі веду і я, як ви бачили самі і як чуєте тепер від інших.
Розділ 2
1 Отже, якщо ви, будучи в єдності з Христом, підбадьорюєте інших, якщо з любов’ю потішаєте їх, маєте духовну спільність, сердечність і співчуття, 2 то доповніть мою радість: майте однакове мислення, однакову любов і цілковиту єдність, будьте однодумні. 3 Не робіть нічого через схильність до суперечок або пихатість. Натомість будьте смиренними і вважайте одне одного вищим від себе, 4 дбаючи не лише про власні інтереси, а й про інтереси інших.
5 Майте такий самий склад розуму, як і в Христа Ісуса: 6 він, хоча й був у Божому образі, навіть не допускав думки про зазіхання, тобто про те, щоб бути рівним Богові. 7 Навпаки, він відмовився від усього, прийняв образ раба і став людиною. 8 Більше того, коли він прийшов як людина, він упокорився і залишався слухняним навіть до смерті — смерті на стовпі мук. 9 Саме тому Бог підніс його на вище становище і великодушно дав йому ім’я, вище від будь-якого іншого імені. 10 Він зробив це для того, щоб перед Ісусовим ім’ям схилилось кожне коліно — ті, хто на небі, хто на землі і хто під землею, — 11 і щоб кожен язик відкрито визнав, що Ісус Христос — це Господь на славу Бога, нашого Батька.
12 Любі мої, ви завжди були і залишаєтесь слухняними, і не лише під час моєї присутності, але й тепер, коли мене немає поряд, причому робите це ще з більшою готовністю. Отже, продовжуйте так само зі страхом і тремтінням працювати над тим, щоб отримати спасіння. 13 Пам’ятайте: саме Бог, роблячи те, що йому до вподоби, зміцнює вас, щоб ви мали і бажання, і силу діяти. 14 Продовжуйте робити все без нарікань і суперечок. 15 Тоді будете бездоганними і невинними, непорочними дітьми Бога серед зіпсованого і збоченого покоління, в якому ви сяєте, немов світила у світі, 16 міцно тримаючись слова життя. Завдяки цьому я матиму підставу для радості в день Христа, бо знатиму, що біг і трудився недаремно. 17 А втім, навіть якщо я виливаюсь, немов виливна жертва, на жертву святого служіння, до якого вас спонукала віра, я тішуся і радію з усіма вами. 18 Так само і ви тіштесь та радійте зі мною.
19 Я ж сподіваюсь, якщо на це буде воля Господа Ісуса, незабаром послати до вас Тимофія, щоб, почувши новини про вас, я підбадьорився. 20 Адже я не маю більше нікого з таким складом розуму, хто б так щиро подбав про ваші потреби. 21 Бо всі інші дбають про власні інтереси, а не про інтереси Ісуса Христа. 22 Вам же відомо, як він себе зарекомендував: він, немов дитина з батьком, служив зі мною, поширюючи добру новину. 23 Тому саме його я хочу послати, тільки-но побачу, як складуться в мене обставини. 24 Більше того, я впевнений, що коли на це буде воля Господа, то і сам невдовзі прийду до вас.
25 Але тепер вважаю за необхідне послати до вас Епафроди́та, мого брата, співпрацівника і соратника — вашого посланця, якого ви відправили служити моїм потребам. 26 Він прагне побачитись з усіма вами і дуже засмутився через те, що ви почули про його хворобу. 27 Він і справді захворів, навіть мало не помер. Проте Бог змилосердився над ним, і не лише над ним, але й наді мною, щоб я не журився ще більше. 28 Тому я хочу якнайшвидше послати його до вас, щоб, зустрівшись із ним, ви знову раділи, а я менше тривожився. 29 Отже, прийміть його сердечно, зі щирою радістю, як і заведено серед тих, хто служить Господу, і дорожіть такими людьми. 30 Бо він мало не помер за працю Христа, ризикуючи своїм життям, щоб підтримати мене за вашої відсутності, оскільки ви не могли послужити мені.
Розділ 3
1 Наостанку, брати мої, нехай єдність з Господом і далі приносить вам радість. Мені неважко писати вам про те саме, і для вас це служитиме захистом.
2 Стережіться псів! Стережіться тих, хто заподіює шкоду! Стережіться тих, хто калічить тіло! 3 Бо справжнє обрі́зання маємо ми, оскільки виконуємо священне служіння за допомогою Божого духу, хвалимося Христом Ісусом і не покладаємося на тіло, 4 хоч я, як ніхто інший, маю всі підстави покладатися на тіло.
Якщо ж хтось вважає, що має підстави покладатися на тіло, то тим більше я. 5 Адже я обрізаний восьмого дня, походжу з ізра́їльського народу, з племені Веніями́на, мої батьки — євреї. Коли говорити про закон, я був фарисеєм, 6 коли говорити про ревність, я був гонителем збору, коли говорити про праведність, яка ґрунтується на законі, то в цьому я показав себе бездоганним. 7 Однак те, що для мене було надбанням, я вважаю втратою заради Христа. 8 Більше того, я все вважаю втратою, оскільки знання про Христа Ісуса, мого Господа, є набагато ціннішим. Заради Христа я погодився з втратою всього і вважаю це купою сміття, щоб моїм надбанням був Христос 9 і щоб досягти єдності з ним, ставши праведним не завдяки дотриманню Закону, а завдяки вірі в Христа. Така праведність походить від Бога і ґрунтується на вірі. 10 Моя мета — пізнати його і силу його воскресіння, а також розділити з ним його страждання, погодившись на таку ж смерть, як він, 11 аби, якщо це можливо, я зміг отримати раннє воскресіння з мертвих.
12 Не говорю, що я вже отримав бажане чи став досконалим. Я лише докладаю зусиль, щоб здобути те, заради чого мене обрав Христос Ісус. 13 Брати, я не вважаю, що вже здобув бажане. Але скажу одне: забуваючи те, що позаду, і тягнучись до того, що попереду, 14 я намагаюсь досягти мети — отримати нагороду небесного покликання, яке Бог дає через Христа Ісуса. 15 Тож нехай кожен з нас, хто є зрілим, має такий склад розуму. Коли ж ви маєте про щось іншу думку, Бог виявить, який склад розуму у вас повинен бути. 16 Зрештою, залежно від того, який ми зробили поступ, продовжуймо йти тим самим шляхом.
17 Брати, усі разом наслідуйте мене. Придивляйтесь до тих, хто живе за прикладом, який ми вам подали. 18 Адже багато людей — про них я вже не раз згадував, а тепер роблю це зі слізьми на очах — поводяться як вороги Христового стовпа мук. 19 Їхній кінець — знищення, їхній бог — шлунок, вони гордяться тим, чого мали б соромитися. Вони думають тільки про земне. 20 А наше громадянство на небесах, звідки ми палко чекаємо спасителя, Господа Ісуса Христа. 21 Завдяки великій силі, якою він може все собі підкорити, він змінить наше слабке тіло, щоб воно було подібним до його славного тіла.
Розділ 4
1 Брати мої, я люблю вас і сильно тужу за вами. Ви радість моя і вінок. Любі мої, як я вам і говорив, залишайтеся непохитними як послідовники Господа.
2 Я дуже прошу Ево́дію і дуже прошу Синти́хію, щоб вони, як послідовниці Господа, були однодумні. 3 А тебе, вірного співпрацівника, прошу: допомагай цим жінкам, адже заради доброї новини вони боролись пліч-о-пліч зі мною, з Климе́нтом та іншими моїми співпрацівниками, чиї імена записані в книзі життя.
4 Завжди радійте, служачи Господу. І ще раз кажу: радійте! 5 Нехай про вашу поміркованість знають усі. Господь близько. 6 Ні про що не тривожтесь, але завжди з будь-якими проханнями звертайтесь у молитвах і благаннях до Бога, висловлюючи йому також вдячність. 7 Тоді Божий мир, який неможливо збагнути розумом, берегтиме завдяки Христу Ісусу ваші серця та вашу здатність мислити.
8 Наостанку, брати, не переставайте роздумувати про все, що правдиве, що заслуговує серйозної уваги, що праведне, чисте, що викликає почуття любові, про що схвально говорять, що чеснотливе і гідне хвали. 9 Тримайтеся того, чого навчились і що прийняли, почули та побачили завдяки мені. Тоді Бог миру буде з вами.
10 Як послідовник Господа, я безмежно радію, що ви знову стали думати про мене. Ви й раніше про мене думали, але не мали можливості це показати. 11 Говорю так не тому, що я в нужді, бо я навчився незалежно від обставин задовольнятися тим, що маю. 12 Я знаю, як жити в нестатках і як жити в достатку. Я навчився в усьому і за різних обставин бути задоволеним, осягнув таємницю того, як бути ситим і як зносити голод, як мати достаток і як обходитися без усього. 13 Все мені під силу завдяки тому, хто мене зміцнює.
14 Все-таки ви добре зробили, що підтримали мене в час лиха. 15 Адже ви, філіппі́йці, знаєте, що після того, як ви вперше почули добру новину і я пішов з Македонії, жоден збір, крім вас, не приєднався до мене у справі, пов’язаній з даруванням і прийманням. 16 Бо, коли я перебував у Фессало́ніках, ви не один раз, а двічі посилали мені допомогу. 17 Не те, щоб я прагнув якогось дару, просто хочу побачити плоди, які також можна буде записати на ваш рахунок. 18 А втім, я маю все, чого потребую, і навіть більше. Особливо тепер, коли Епафроди́т передав ваш дар — приємні пахощі, прийнятну жертву, яка подобається Богу, я маю всього вдосталь. 19 А мій Бог, який володіє славним багатством, повністю задовольнить усі ваші потреби через Христа Ісуса. 20 Йому, нашому Богу і Батькові, нехай буде слава на віки вічні. Амінь.
21 Передайте мої вітання усім святим, що перебувають в єдності з Христом Ісусом. Брати, котрі тепер зі мною, також шлють вам вітання. 22 Передають вам вітання всі святі, а особливо ті, що з дому цезаря.
23 Незаслужена доброта Господа Ісуса Христа нехай буде з духом, який ви виявляєте.
