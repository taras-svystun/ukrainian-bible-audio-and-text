ЛИСТ ДО ЄВРЕЇВ
КОРОТКИЙ ЗМІСТ
Розділ 1
	Бог промовляє через Сина (Вірші 1–4)
	Син вищий за ангелів (Вірші 5–14)
Розділ 2
	Приділяйте особливу увагу почутому (Вірші 1–4)
	Усе підкорене Ісусу (Вірші 5–9)
	Ісус та його брати (Вірші 10–18)
		Керівник, завдяки якому вони отримують спасіння (Вірш 10)
		Милосердний первосвященик (Вірш 17)
Розділ 3
	Ісус більший за Мойсея (Вірші 1–6)
		Усе збудував Бог (Вірш 4)
	Застереження проти браку віри (Вірші 7–19)
		«Сьогодні, якщо ви чуєте його голос» (Вірші 7, 15)
Розділ 4
	Небезпека не увійти в Божий відпочинок (Вірші 1–10)
	Заохочення ввійти в Божий відпочинок (Вірші 11–13)
		Боже слово живе (Вірш 12)
	Ісус — великий первосвященик (Вірші 14–16)
Розділ 5
	Ісус вищий від первосвящеників з-поміж людей (Вірші 1–10)
		На подобу Мелхиседека (Вірші 6, 10)
		Навчився слухняності зі страждань (Вірш 8)
		Відповідальний за вічне спасіння (Вірш 9)
	Застереження проти незрілості (Вірші 11–14)
Розділ 6
	Наполегливо йдімо до зрілості (Вірші 1–3)
	Ті, хто відпав, знову прибивають Сина до стовпа (Вірші 4–8)
	Впевненість у надії (Вірші 9–12)
	Надійність Божої обіцянки (Вірші 13–20)
		Обіцянка і клятва Бога — незмінні (Вірші 17,18)
Розділ 7
	Мелхиседек — незвичайний цар і священик (Вірші 1–10)
	Вищість Христового священства (Вірші 11–28)
		Христос спроможний принести цілковите спасіння (Вірш 25)
Розділ 8
	Намет — відображення того, що в небі (Вірші 1–6)
	Нова угода протиставляється старій (Вірші 7–13)
Розділ 9
	Священне служіння у земній святині (Вірші 1–10)
	Христос входить у небо зі своєю кров’ю (Вірші 11–28)
		Посередник нової угоди (Вірш 15)
Розділ 10
	Тваринні жертви не усувають гріхів (Вірші 1–4)
		Закон є тінню (Вірш 1)
	Христос принесений у жертву раз і назавжди (Вірші 5–18)
	Новий і живий шлях (Вірші 19–25)
		Не переставаймо збиратися разом (Вірші 24,25)
	Застереження проти свідомого гріха (Вірші 26–31)
	Щоб залишитись витривалим, потрібна впевненість і віра (Вірші 32–39)
Розділ 11
	Визначення віри (Вірші 1,2)
	Приклади віри (Вірші 3–40)
		Без віри неможливо догодити Богові (Вірш 6)
Розділ 12
	Ісус — Вдосконалювач нашої віри (Вірші 1–3)
		Велика хмара свідків (Вірш 1)
	Не ставтеся зневажливо до повчання від Єгови (Вірші 4–11)
	Випрямляйте стежки для своїх ніг (Вірші 12–17)
	Наближення до небесного Єрусалима (Вірші 18–29)
Розділ 13
	Завершальні заохочення і вітання (Вірші 1–25)
		Не забувайте про гостинність (Вірш 2)
		З пошаною ставтеся до шлюбу (Вірш 4)
		Слухайтесь тих, хто бере провід (Вірші 7, 17)
		«Приносьмо Богові жертву хвали» (Вірші 15,16)
Кінець короткого змісту
Розділ 1
1 У давні часи Бог за багатьох обставин і багатьма способами говорив до наших прабатьків через пророків. 2 А тепер, наприкінці цих днів, він промовляв до нас через Сина, якого призначив спадкоємцем усього і через якого створив різні віки. 3 Він — віддзеркалення слави Бога, точне відображення його сутності, і він підтримує все могутнім словом. Очистивши нас від гріхів, він сів на височині праворуч від Величного. 4 Він успадкував ім’я, славетніше від імен ангелів, і став набагато вищим від них.
5 Наприклад, кому з ангелів Бог колись говорив: «Ти мій син, нині я став твоїм батьком», а також: «Я стану йому батьком, а він буде мені сином»? 6 А щодо часу, коли він знову приведе свого Первістка на населену землю, він каже: «Нехай всі Божі ангели вклоняться йому».
7 Крім того, про ангелів він говорить: «Він робить своїх ангелів духами і своїх служителів полум’яним вогнем». 8 А про Сина каже: «Бог є престолом твоїм повік-віків, а жезл твого Царства — це жезл праведності. 9 Ти полюбив праведність і зненавидів беззаконня, тому Бог, твій Бог, помазав тебе олією радості більше, ніж твоїх товаришів». 10 А також: «На початку ти, Господи, заклав основи землі і руками своїми створив небеса. 11 Вони щезнуть, а ти існуватимеш завжди, вони зносяться, наче вбрання. 12 Ти згорнеш їх, як накидку, як одяг, і вони будуть замінені. Ти ж не змінюєшся, роки твої ніколи не закінчаться».
13 І про кого з ангелів він колись казав: «Сиди праворуч від мене, поки не покладу твоїх ворогів тобі під ноги»? 14 Хіба всі вони не є духами для святого служіння, посланими служити тим, хто має успадкувати спасіння?
Розділ 2
1 Саме тому необхідно приділяти особливу увагу почутому, щоб нас ніколи не віднесло течією. 2 Бо якщо слово, сказане через ангелів, було незмінним, а будь-який переступ чи непослух стягував справедливе покарання, 3 то як ми врятуємось, якщо знехтуємо таким великим спасінням? Адже про нього спочатку говорив наш Господь, а потім це підтвердили нам і ті, хто чув його. 4 Бог теж це засвідчив знаками, чудами, різними могутніми ділами і дарами святого духу, які давав згідно з власною волею.
5 Бо не ангелам він підкорив прийдешню населену землю, про яку ми розповідаємо. 6 Навпаки, хтось зі свідків колись написав: «Хто така людина, що ти пам’ятаєш її, чи син людський, що ти піклуєшся про нього? 7 Ти зробив його трохи нижчим від ангелів, увінчав його славою і честю, поставив над ділами рук своїх 8 і все підкорив йому до ніг». Підкоривши йому все, Бог нічого не залишив непідкореним. Однак поки що ми не бачимо, щоб йому було підкорене все. 9 Проте бачимо, що Ісус, якого було зроблено трохи нижчим від ангелів, тепер увінчаний славою і честю за те, що він зазнав смерті, аби згідно з Божою незаслуженою добротою скуштувати її заради кожної людини.
10 Адже було доречним, щоб той, заради кого і через кого все існує, приводячи багатьох синів до слави, через страждання зробив досконалим Керівника, завдяки якому вони отримують спасіння. 11 Бо всі — як той, хто освячує, так і ті, що стають освяченими, — беруть початок від одного батька. Тому він не соромиться називати їх братами, 12 кажучи: «Я звіщатиму твоє ім’я братам своїм, посеред збору тебе вихвалятиму піснею». 13 Крім того, він сказав: «Буду покладатися на нього», а також: «Я і діти, яких дав мені Єгова».
14 А оскільки «діти» є з крові і плоті, він став таким же, щоб своєю смертю знищити того, хто спроможний заподіювати смерть, тобто Диявола, 15 а також щоб звільнити всіх тих, хто через страх перед смертю ціле життя перебував у рабстві. 16 Бо допомагає він не ангелам, а потомству Авраама. 17 Отже, він мав у всьому уподібнитися до своїх «братів», щоб стати милосердним і вірним первосвящеником, який служить Богу, і скласти жертву примирення за гріхи народу. 18 І оскільки він сам зазнав страждань, зносячи випробування, то може допомогти й тим, хто також їх зносить.
Розділ 3
1 Отже, святі брати, ті, хто отримав небесне покликання, розмірковуйте про апостола і первосвященика, якого ми визнаємо́, про Ісуса. 2 Він був вірний тому, хто призначив його, як свого часу в усьому Божому домі був вірний Мойсей. 3 Але він гідний більшої слави, ніж Мойсей, оскільки той, хто будує дім, має більшу славу, ніж сам дім. 4 Безперечно, кожен дім хтось збудував, а той, хто збудував усе,— Бог. 5 Мойсей був вірним слугою в цілому Божому домі, і його служіння вказувало на те, про що мали звіщати в майбутньому. 6 А Христос був вірним сином, поставленим над домом Бога. Ми його дім, якщо справді будемо до кінця непохитно триматися своєї свободи мови та надії, якою хвалимось.
7 Тому святий дух говорить: «Сьогодні, якщо ви чуєте його голос, 8 стережіться, щоб ваше серце не зачерствіло, як це було тоді, коли ваші прабатьки ви́кликали в мене лютий гнів,— у день випробування в пустелі, — 9 коли вони випробовували мене і сумнівалися в мені, хоча 40 років бачили мої діла. 10 Тому я відчув огиду до цього покоління і сказав: “Їхні серця постійно відступають від мене, і вони не пізнали моїх доріг”. 11 Тож я поклявся у гніві своєму: “Не ввійдуть вони у мій відпочинок”».
12 Стережіться, брати, щоб ніхто з вас ніколи не відійшов від живого Бога і не розвинув у собі злого серця, в якому немає віри. 13 Навпаки, щодня підбадьорюйте одне одного, поки це «сьогодні» ще триває, щоб ніхто з вас не зачерствів серцем через гріх, який вводить в оману. 14 Адже ми матимемо частку з Христом, лише якщо будемо до самого кінця міцно триматися тієї впевненості, яку мали на початку, 15 як сказано: «Сьогодні, якщо ви чуєте його голос, стережіться, щоб ваше серце не зачерствіло, як це було тоді, коли ваші прабатьки ви́кликали в мене лютий гнів».
16 Бо хто були ті люди, котрі чули і все-таки ви́кликали в Бога лютий гнів? Хіба не всі ті, кого Мойсей вивів з Єгипту? 17 І до кого 40 років Бог відчував огиду? Хіба не до тих, хто згрішив і помер у пустелі? 18 І кому він поклявся, що вони не ввійдуть у його відпочинок? Хіба не тим, хто був неслухняний? 19 Тож, як бачимо, вони не ввійшли, бо не мали віри.
Розділ 4
1 Тому, оскільки обіцянка увійти в його відпочинок ще в силі, пильнуймо, щоб нікого з нас не вважали не гідним її. 2 Адже добру новину чули як ми, так і вони. Однак їм почуте слово не принесло користі, тому що вони не мали такої віри, як ті, хто прислухався. 3 Бо ми — ті, хто виявляє віру,— входимо в його відпочинок. І про них він сказав: «Тож я поклявся у гніві своєму: “Не ввійдуть вони у мій відпочинок”», хоча його праця була завершена ще від часу заснування світу. 4 Бо ось що він сказав про сьомий день в одному уривку: «І сьомого дня почав Бог відпочивати від усієї своєї праці», 5 а тут він знову говорить: «Не ввійдуть вони у мій відпочинок».
6 Оскільки ж декотрі ще мають увійти в нього, а ті, що першими почули добру новину, не ввійшли через непослух, 7 він знову визначає певний день, вживаючи після такого довгого часу в Давидовому псалмі слово «сьогодні», як було сказано вище: «Сьогодні, якщо ви чуєте його голос, стережіться, щоб ваше серце не зачерствіло». 8 Бо якби Ісус Нави́н привів їх до місця відпочинку, то Бог не говорив би потім про ще один день. 9 Тож для Божого народу все ще залишається суботній відпочинок. 10 Адже людина, яка ввійшла у Божий відпочинок, так само відпочиває від своєї праці, як Бог — від своєї.
11 Тому з усіх сил намагаймося ввійти у цей відпочинок, щоб ніхто не пішов таким же шляхом непослуху. 12 Бо слово Бога живе і справляє могутній вплив, воно гостріше від усякого обосічного меча та проникає настільки глибоко, що розділяє душу й дух, суглоби й кістковий мозок, і спроможне розпізнавати думки та наміри серця. 13 І немає такого створіння, яке було б невидиме для нього, але все оголене й повністю відкрите перед очима того, перед ким ми маємо відповісти.
14 Тож, маючи великого первосвященика, який увійшов до небес, Ісуса, Сина Божого, не припиняймо привселюдно звіщати про нього. 15 Бо ми маємо не такого первосвященика, який не міг би співчувати нашим слабкостям, а такого, який подібно до нас був випробуваний у всьому, проте залишився безгрішним. 16 Отже, наближаймося зі свободою мови до престолу незаслуженої доброти, щоб, коли нам потрібна буде допомога, Бог наділив нас милосердям і незаслуженою добротою.
Розділ 5
1 Бо кожен первосвященик, взятий з-поміж людей, призначається служити Богу заради їхнього блага, щоб приносити дари й жертви за гріхи. 2 Він може виявляти співчуття до тих, хто чогось не розуміє або помиляється, оскільки сам має слабкості 3 і через це повинен складати приношення за свої гріхи, так само як за гріхи народу.
4 Ніхто сам себе не удостоює такої честі, а має її лише тоді, коли отримує покликання від Бога, як це було з Аароном. 5 Подібно і Христос не сам себе прославив, ставши первосвящеником; його прославив той, хто сказав йому: «Ти мій син, нині я став твоїм батьком». 6 А в іншому уривку він говорить: «Ти повіки священик на подобу Мелхиседе́ка».
7 Живучи на землі, Христос із сильним голосінням та слізьми звертався з палкими молитвами й проханнями до того, хто міг врятувати його від смерті, і був прихильно вислуханий за свій побожний страх. 8 Він, хоча й був сином, навчився слухняності зі своїх страждань. 9 Після того як його було приведено до досконалості, він став відповідальним за вічне спасіння всіх слухняних йому, 10 адже Бог назвав його первосвящеником на подобу Мелхиседе́ка.
11 Ми маємо багато чого сказати про нього, але все це важко пояснити, оскільки ваш слух притупився. 12 Хоча тепер ви вже мали б бути вчителями, ви знову потребуєте, щоб хтось від самого початку взявся навчати вас основ Божих священних слів, і вам знову потрібне молоко, а не твердий харч. 13 Бо кожен, хто продовжує харчуватися молоком, не обізнаний зі словом праведності, тому що він дитина. 14 А тверда їжа — для зрілих людей, які привчили свій розум розрізняти добро і зло.
Розділ 6
1 Тому, залишивши позаду початкові вчення про Христа, наполегливо йдімо до зрілості, а не закладаймо ще раз фундамент, навчаючись знову про каяття в мертвих учинках, віру в Бога, 2 різні хрещення, покладання рук, воскресіння мертвих та вічний суд. 3 І ми будемо йти до зрілості, якщо тільки Бог дозволить.
4 А щодо тих, кому вже раз було дане просвітлення, хто спробував небесного дару, на кого було вилито святий дух 5 і хто скуштував чудового слова Бога й сили, яка виявлятиметься в прийдешньому світі, 6 але відпав, то їх неможливо знову привести до каяття. Адже вони самі знову прибивають до стовпа Божого Сина і виставляють його на привселюдну ганьбу. 7 Бо якщо земля п’є дощ, що часто зрошує її, а потім родить рослини, які використовує рільник, то вона отримує благословення від Бога. 8 Але якщо земля приносить терни й будяки, від неї відмовляються. Така земля близька до прокляття, і зрештою її випалюють.
9 Що ж до вас, любі, то ми, хоча й говоримо так, переконані: ви у ліпшому становищі, у вас є те, що потрібно для спасіння. 10 Адже не є Бог неправедний, щоб забути вашу працю і любов, яку ви виявляли до його імені, служачи святим як раніше, так і тепер. 11 Ми ж хочемо, щоб кожен з вас залишався наполегливим і завдяки цьому до самого кінця мав цілковиту впевненість у надії, 12 щоб ви не стали ледачими, а наслідували тих, хто завдяки вірі й терпеливості успадковує обіцяне.
13 Коли Бог давав обіцянку Аврааму, то поклявся собою, бо не міг поклястися кимось більшим, 14 і сказав: «Я неодмінно поблагословлю тебе і обов’язково тебе розмножу». 15 Авраам виявляв терпеливість і отримав цю обіцянку. 16 Бо люди клянуться кимось більшим, і їхня клятва, як правова гарантія, кладе край усякій суперечці. 17 Так і Бог, вирішивши ще чіткіше показати тим, хто мав успадкувати обіцянку, що його намір незмінний, дав гарантію цього, поклявшись, 18 щоб ті дві незмінні речі, в яких Бог не може говорити неправду, стали для нас — тих, хто втік у сховок,— великим підбадьоренням, яке допоможе міцно вхопитися за дану нам надію. 19 Для нас ця надія — немов якір для душі, певна й міцна. Вона входить за завісу, 20 куди заради нас увійшов наш попередник, Ісус, який назавжди став первосвящеником на подобу Мелхиседе́ка.
Розділ 7
1 Цей Мелхиседе́к — цар Сали́ма, священик Всевишнього Бога — зустрів та поблагословив Авраама, коли той повертався після розгрому царів, 2 і Авраам дав йому десяту частину всього. По-перше, його ім’я перекладається як «цар праведності»; крім того, він цар Сали́ма, тобто «цар миру». 3 Не маючи ні батька, ні матері, ні родоводу, ні початку днів, ні кінця життя, він, уподібнений до Божого Сина, залишається священиком назавжди.
4 Подивіться, який великий був цей чоловік, котрому Авраам, голова родини, дав десятину з найліпшої здобичі. 5 Щоправда, чоловіки з Ле́вієвих синів, які отримують становище священиків, відповідно до Закону мають наказ збирати десятини з народу, тобто зі своїх братів, хоча ті є нащадками Авраама. 6 Але цей чоловік, який за родоводом не мав з ними нічого спільного, взяв десятини в Авраама, якому було дано обіцянки, і поблагословив його. 7 Немає сумніву, що більший благословляє меншого. 8 Тож у першому випадку десятини отримують смертні люди, а в другому — той, про кого засвідчено, що він живе. 9 І можна сказати, що через Авраама навіть Ле́вій, який отримує десятини, сам заплатив їх, 10 коли Авраам зустрівся з Мелхиседе́ком, бо Ле́вій мав стати майбутнім нащадком Авраама.
11 Отож, якби досконалість досягалась завдяки священству левітів (адже воно було особливістю Закону, даного народові), то чи була б потреба з’являтися ще одному священику, про якого говориться, що він буде на подобу Мелхиседе́ка, а не на подобу Аарона? 12 Але оскільки змінюється священство, потрібно, щоб змінився й Закон. 13 Бо чоловік, про котрого все це говориться, належав до іншого племені, з якого ніхто не виконував служіння при жертовнику. 14 Адже відомо, що наш Господь походив від Юди, а Мойсей нічого не казав про те, що священики походитимуть з цього племені.
15 І це виявилось ще ясніше, коли з’явився інший священик, подібний до Мелхиседе́ка; 16 цей священик став таким не на основі закону, згідно з яким все залежало від тілесного походження, а на основі сили, завдяки якій має незнищенне життя. 17 Адже про нього було засвідчено: «Ти повіки священик на подобу Мелхиседе́ка».
18 Отже, попередні заповіді мали бути скасовані як слабкі й неефективні. 19 Бо Закон нічого не зробив досконалим. Досконалість принесло запровадження ліпшої надії, через яку ми наближаємося до Бога. 20 А оскільки при цьому не обійшлося без клятви 21 (адже є чоловіки, котрі стали священиками без клятви, а він став священиком через клятву, яку стосовно нього дав той, хто сказав: «Єгова присягнув і не змінить свого рішення: “Ти повіки священик”»), 22 то Ісус став гарантією ліпшої угоди. 23 Крім того, священиками мало ставати багато чоловіків, заступаючи один одного, бо смерть не дозволяла їм займати таке становище постійно. 24 А оскільки він живе вічно, то має священство без жодного наступника. 25 Тож він спроможний принести цілковите спасіння тим людям, які наближаються до Бога через нього, бо він завжди живий, щоб благати за них.
26 Саме такий первосвященик нам потрібен: відданий, невинний, неопоганений, відділений від грішників, піднесений вище від небес. 27 На відміну від тих первосвящеників, він не має потреби щодня приносити жертви, спершу за свої гріхи, а потім за гріхи народу, бо він зробив це раз і назавжди, коли приніс у жертву самого себе. 28 Адже Закон призначає первосвящениками людей, що мають слабкості, а слово клятви, яка з’явилась після Закону, призначає Сина, якого назавжди було зроблено досконалим.
Розділ 8
1 Ось яка суть того, про що ми говоримо: ми маємо такого первосвященика, і він сів праворуч від престолу Величного на небесах. 2 Він є служителем святого місця і правдивого намету, який поставив Єгова, а не людина. 3 Бо кожен первосвященик призначається, щоб приносити дари і жертви; тому було потрібно, аби й він мав що принести. 4 Якби він залишався на землі, то не був би священиком, бо тут вже є люди, які за Законом приносять дари. 5 Їхнє священне служіння є лише відображенням і тінню того, що в небі. Подібно й Мойсей, коли мав спорудити намет, отримав від Бога наказ: «Дивись, зроби все за зразком, який було показано тобі на горі». 6 Ісусові ж було доручено величніше служіння, бо він є ще й посередником ліпшої угоди, яка законно утверджена на ліпших обіцянках.
7 Якби та перша угода була бездоганною, то не потрібно було б другої. 8 Він же докоряє народу, кажучи: «“Ось надходять дні,— говорить Єгова,— коли я укладу з нащадками Ізра́їля і нащадками Юди нову угоду. 9 Вона буде не така, як угода, яку я уклав з їхніми прабатьками в день, коли взяв їх за руку, щоб вивести з єгипетського краю. Але через те, що вони не залишалися в моїй угоді, я перестав піклуватися про них”,— говорить Єгова».
10 «“І от угода,— говорить Єгова,— яку я укладу після тих днів з нащадками Ізра́їля: я вкладу свої закони в їхні розуми і напишу ці закони на їхніх серцях. І я стану їхнім Богом, а вони будуть моїм народом.
11 І жоден з них більше не буде навчати свого земляка і брата свого, кажучи: «Пізнайте Єгову!» Бо всі вони, від малого до великого, знатимуть мене. 12 Я прощу їхні неправедні вчинки і більше ніколи не пригадаю їхніх гріхів”».
13 Кажучи «нова угода», він робить попередню застарілою. А те, що застаріле і відживає свій вік, близьке до зникнення.
Розділ 9
1 Попередня угода містила закони про священне служіння і святе місце на землі. 2 Там був споруджений перший відділ намету, в якому стояв світильник, стіл, а також були викладені хліби представлення, і він називався Святе. 3 А за другою завісою був відділ намету, який називався Найсвятіше. 4 Там була золота курильниця й ковчег угоди, повністю покритий золотом. Усередині ковчега була золота посудина з манною, Ааронова палиця, що пустила бруньки, і таблиці угоди, 5 а на ковчезі — славні херувими, тінь яких падала на кришку примирення. Однак тепер не час вдаватися в подробиці стосовно цього.
6 І, відколи все це так було споруджено, священики регулярно входять у перший відділ намету, щоб виконувати обов’язки, пов’язані зі священним служінням. 7 А в другий відділ раз у рік входить лише первосвященик, і входить не без крові. Він приносить її за себе та за гріхи народу, скоєні через незнання. 8 Так святий дух чітко показує, що, поки стояв перший намет, шлях у святе місце ще не був відкритий. 9 Цей намет є наочним прикладом, який стосується теперішнього часу, і згідно з цим розпорядком приносяться дари й жертви. Проте вони не можуть дати людині, яка служить Богу, бездоганно чисте сумління. 10 Вони пов’язані лише з їжею, напоями та різного роду церемоніальними обмиваннями. Такі вимоги закону стосувалися тіла і були накладені до визначеного часу, коли все мало бути доведене до ладу.
11 Коли ж з’явився Христос — первосвященик, який повинен був принести ті блага, котрі ми тепер маємо, він увійшов у величніший і досконаліший намет, нерукотворний, тобто той, що не належить до цього творіння. 12 Він раз і назавжди увійшов у святе місце — не з кров’ю козлів і молодих биків, а з власною кров’ю — та здобув для нас вічне визволення. 13 Бо якщо кров козлів, биків і попіл з телиці, яким кропили тих, хто був опоганений, освячували людей настільки, що Бог вважав їх чистими, 14 то наскільки ж більше кров Христа, який завдяки дії вічного духу приніс себе непорочним Богу, очистить наше сумління від мертвих учинків, щоб ми служили живому Богові!
15 Ось тому Христос і є посередником нової угоди, щоб завдяки його смерті покликані отримали обіцянку про вічну спадщину, оскільки на основі викупу їх було визволено від переступів, учинених під попередньою угодою. 16 Бо, де є угода з Богом, там має настати смерть людини, яка її уклала, 17 тому що угода набирає сили лише після смерті. Отже, поки людина, яка уклала угоду, жива, ця угода не чинна. 18 Зрештою, і попередня угода набула чинності не без крові. 19 Адже Мойсей, ознайомивши цілий народ з усіма заповідями Закону, взяв кров молодих биків і козлів, воду, а також яскраво-червону вовну й гісоп та покропив книгу і весь народ, 20 кажучи: «Це кров угоди, якої Бог наказав вам дотримуватися». 21 Так само він покропив кров’ю намет і все, що мало використовуватись у святому служінні. 22 Тож за Законом майже все очищається кров’ю, і без пролиття крові немає прощення.
23 Тому було необхідно, щоб земне відображення небесного очищалося саме так, а для небесного потрібні значно ліпші жертви. 24 Бо Христос увійшов не в рукотворне святе місце, зроблене на зразок дійсного, а в саме небо, щоб з’явитися перед Богом задля нашого блага. 25 Він не повинен був багато разів приносити себе в жертву, як первосвященик, котрий з року в рік входить у святе місце з чужою кров’ю. 26 Інакше йому б довелося багато разів страждати ще від заснування світу. А він виявився раз і назавжди при закінченні віків, щоб усунути гріх, принісши в жертву самого себе. 27 Тож, подібно як люди мають один раз померти, а потім отримати присуд, 28 так і Христос був принесений в жертву раз і назавжди, щоб понести гріхи багатьох. А коли він з’явиться вдруге, то вже не для того, щоб усунути гріх; і його побачать ті, хто з нетерпінням очікує, що він принесе їм спасіння.
Розділ 10
1 Закон є лише тінню прийдешніх благ, а не самими благами, тому він через одні й ті самі жертви, які приносяться постійно, з року в рік, ніколи не зможе зробити досконалими тих, хто наближається до Бога. 2 Інакше хіба ці жертви не перестали б приносити? Адже якби ті, хто виконує священне служіння, один раз очистились, то вже не усвідомлювали б своєї гріховності. 3 Але ці жертви навпаки з року в рік служать нагадуванням про гріхи, 4 бо гріхи неможливо усунути кров’ю биків і козлів.
5 Тому, приходячи у світ, він говорить: «“Жертви й приношення ти не захотів, але приготував мені тіло. 6 Цілопалення й приношення за гріх ти не схвалив”. 7 Тоді я сказав: “Ось я прийшов (і про мене написано в сувої) виконувати волю твою, Боже”». 8 Сказавши спочатку: «Ти не захотів і не схвалив жертв, приношень, цілопалень та приношень за гріх» — жертв, які складаються за Законом, 9 потім він говорить: «Ось я прийшов виконувати волю твою». Тож він скасовує перше, щоб встановити друге. 10 Відповідно до цієї волі ми були освячені завдяки тому, що тіло Ісуса Христа було раз і назавжди принесене в жертву.
11 До того ж кожен священик день у день стає на своє місце, щоб виконувати святе служіння, і багато разів приносить ті самі жертви, які ніколи не зможуть повністю усунути гріхи. 12 А цей чоловік раз і назавжди приніс одну жертву за гріхи, а потім сів праворуч від Бога 13 й відтоді чекає, поки його вороги не будуть покладені йому під ноги. 14 Бо одним жертвоприношенням він назавжди зробив досконалими тих, що стають освяченими. 15 Крім того, нам свідчить і святий дух, бо, сказавши спочатку: 16 «“От угода,— говорить Єгова,— яку я укладу з ними після тих днів. Я вкладу свої закони в їхні серця і напишу ці закони в розумах їхніх”», 17 він додає: «А гріхів їхніх та беззаконних учинків більше ніколи не пригадаю». 18 Коли ж гріхи прощено, уже немає потреби складати приношення за гріх.
19 Отже, брати, оскільки завдяки крові Ісуса ми маємо можливість сміливо входити у святе місце шляхом, 20 який він відкрив нам, новим та живим шляхом через завісу, тобто його тіло, 21 і оскільки над Божим домом стоїть великий священик, 22 наближаймося до Бога зі щирим серцем і твердою вірою, очистивши свої серця від заплямованого сумління та обмивши тіла чистою водою. 23 Наполегливо звіщаймо всім про свою надію і будьмо в цьому непохитні, бо той, хто дав обіцянку, вірний. 24 Зважаймо одне на одного, щоб спонукувати до любові й добрих діл, 25 і не переставаймо збиратися разом, як у декого ввійшло у звичку, а підбадьорюймо одне одного, і робімо так дедалі більше, оскільки бачимо наближення цього дня.
26 Бо якщо, отримавши точне знання правди, ми свідомо ходимо в гріху, то вже не залишається жертви за гріхи, 27 а лише якесь страшне очікування суду і палючий гнів, що готовий пожерти противників. 28 Кожен, хто зневажає Закон Мойсея, помирає на підставі свідчення двох або трьох, і йому немає пощади. 29 Тож подумайте, наскільки більшого покарання буде заслуговувати людина, яка потоптала Сина Божого та вважає чимось звичайним кров угоди — кров, котрою була освячена,— і яка зухвало зневажила дух незаслуженої доброти! 30 Бо ми знаємо того, хто сказав: «Помста моя, я відплачу», а також: «Єгова судитиме свій народ». 31 Як же страшно потрапити в руки живого Бога!
32 Завжди пам’ятайте минулі дні, коли ви, отримавши просвітлення, залишалися стійкими у великій боротьбі і зносили страждання. 33 Іноді вас привселюдно зневажали й завдавали вам лиха, а іноді ви поділяли страждання тих, хто зносив такі випробування. 34 Ви і співчутливо ставилися до ув’язнених, і радісно сприймали пограбування свого майна, знаючи, що маєте власність ліпшу, неминущу.
35 Тому не відмовляйтеся від своєї сміливості, бо вона принесе велику нагороду. 36 Адже вам потрібна витривалість, щоб, виконавши Божу волю, отримати обіцяне. 37 Бо ще «зовсім трохи», і «той, хто надходить, прийде і не забариться». 38 «А мій праведний буде жити завдяки своїй вірі» і «якщо він відступить від мене, то буде мені не до вподоби». 39 Ми ж не з тих, хто відступає, щоб бути знищеним, а з тих, хто вірить, щоб зберегти своє життя.
Розділ 11
1 Віра — це обґрунтоване сподівання того, на що надіються, чіткий вияв того, що реальне, хоча й невидиме. 2 Саме завдяки їй люди в давні часи отримали свідчення, що Бог їх схвалює.
3 Завдяки вірі ми усвідомлюємо, що віки були упорядковані словом Бога і видиме виникло з невидимого.
4 Завдяки вірі Авель приніс Богові ціннішу жертву, ніж Каїн. Завдяки цій вірі йому було дано свідчення, що він праведний, оскільки Бог схвалив його дари; і завдяки вірі він, хоча й помер, усе ще говорить.
5 Завдяки вірі Ено́х був перенесений, щоб не бачити смерті, і його неможливо було ніде знайти, оскільки Бог переніс його, але до перенесення він отримав свідчення, що догодив Богові. 6 По суті, без віри неможливо догодити Богові, бо кожен, хто наближається до Бога, повинен вірити, що він є, а також винагороджує тих, хто його наполегливо шукає.
7 Завдяки вірі Ной, отримавши попередження від Бога про те, чого ще ніхто не бачив, виявив побожний страх і збудував ковчег для порятунку своїх домашніх. Цією вірою він засудив світ і став спадкоємцем праведності, що походить від віри.
8 Завдяки вірі Авраам, коли був покликаний, послухався й вирушив до місця, яке мав отримати в спадщину; він вийшов, хоча й не знав, куди йде. 9 Завдяки вірі він жив чужинцем в обіцяному краю, як у чужому. Він разом з Ісаком та Яковом, спадкоємцями тієї самої обіцянки, мешкав у наметах, 10 бо чекав міста зі справжнім фундаментом, творець і будівничий якого — Бог.
11 Завдяки вірі також Сарра, хоча була вже не в тому віці, щоб народжувати, отримала силу зачати потомство, оскільки вважала вірним того, хто обіцяв. 12 Тому від одного чоловіка, причому майже мертвого, народилося стільки дітей, як зірок на небі, як піщинок на березі моря, що їх не злічити.
13 Усі ці люди повмирали, зберігши віру, хоча й не дочекалися сповнення обіцянок, але вони здалека побачили й прийняли їх. Вони відкрито визнавали, що є чужинцями і тимчасовими жителями в краю свого перебування. 14 Ті, хто так говорить, показують, що прагнуть бути в місці, яке має стати їхньою власною домівкою. 15 І якби вони постійно згадували місце, звідки вийшли, то знайшли б можливість повернутися. 16 Але вони прагнуть ліпшого місця — того, що пов’язане з небом. Тому Бог не соромиться, коли вони називають його своїм Богом, оскільки він приготував їм місто.
17 Завдяки вірі Авраам, коли був випробовуваний, по суті, приніс у жертву Ісака,— цей чоловік, який охоче прийняв обіцянки, збирався скласти в жертву єдинородного сина, — 18 хоча йому було сказано: «Обіцяне тобі потомство прийде через Ісака». 19 Однак він вважав, що Бог спроможний навіть воскресити Ісака з мертвих, і йому було повернено сина з рук смерті, що послужило прикладом.
20 Завдяки вірі Ісак поблагословив Якова й Ісава, говорячи про те, що мало настати.
21 Завдяки вірі Яків перед смертю поблагословив обох синів Йосипа і поклонився, спираючись на кінець своєї палиці.
22 Завдяки вірі Йосип наприкінці своїх днів розповів про вихід синів Ізра́їля і дав вказівки стосовно своїх кісток.
23 Завдяки вірі батьки Мойсея, не злякавшись царського наказу, переховували його три місяці після народження, оскільки бачили, що дитя дуже гарне. 24 Завдяки вірі Мойсей, коли виріс, відмовився називатись сином фараонової дочки. 25 Він хотів радше зазнавати знущань з Божим народом, ніж отримувати тимчасове задоволення від гріха. 26 Для нього ганьба, яку він зносив як помазанець, була більшим багатством, ніж скарби Єгипту, тому що він пильно дивився на винагороду. 27 Завдяки вірі він покинув Єгипет, але не зі страху перед гнівом царя, адже залишався стійким, немов бачив Невидимого. 28 Завдяки вірі він відзначив Пасху та покропив кров’ю одвірки, аби нищитель не завдав шкоди первісткам серед Божого народу.
29 Завдяки вірі народ перейшов Червоне море, немовби суходолом, а коли на це наважилися єгиптяни, їх поглинули води.
30 Завдяки вірі впали мури Єрихона, після того як народ сім днів обхо́див їх довкола. 31 Завдяки вірі повія Раха́в не загинула з тими, хто виявляв непослух, бо з миром прийняла розвідників.
32 Що ж до цього додати? Мені просто не вистачило б часу, якби я почав розповідати про Гедео́на, Бара́ка, Самсо́на, Їфта́ха, Давида, а також про Самуї́ла та інших пророків. 33 Завдяки вірі вони здобували перемогу над царствами, сприяли утвердженню праведності, отримували обіцянки, закривали пащі левам, 34 долали силу вогню, рятувалися від вістря меча; вони, будучи слабкими, одержували велику силу, ставали могутніми на війні, розбивали ворожі війська. 35 Жінки завдяки воскресінню отримували своїх померлих. Інші зазнавали катувань, бо не погоджувались отримати визволення ціною якогось викупу, адже вони хотіли мати ліпше воскресіння. 36 Ще іншим довелося зносити випробування, коли з них глузували, бичували їх і навіть заковували в кайдани та кидали у в’язниці. 37 Їх каменували, випробовували, перепилювали; вони гинули від меча, блукали в овечих і козячих шкурах, зносячи нужду, лихо і знущання. 38 Ті, кого світ був не гідний, поневірялися по пустелях, горах, печерах і підземеллях.
39 Усі вони, хоча й отримали завдяки вірі свідчення, що Бог їх схвалює, не дочекалися сповнення обіцянки, 40 оскільки Бог передбачив дати нам щось ліпше, і вони не могли досягти досконалості без нас.
Розділ 12
1 Тож, оскільки довкола нас є така велика хмара свідків, скиньмо й ми всякий тягар і гріх, який легко нас обплутує, і витривало біжімо в забігу, який нам визначено, 2 пильно придивляючись до Ісуса — Керівника і Вдосконалювача нашої віри. Заради радості, яка очікувала його, він зніс смерть на стовпі мук, знехтувавши ганьбою, і сів праворуч від Божого престолу. 3 І справді, глибоко роздумуйте про того, хто стійко зніс ворожі слова грішників, якими вони самі собі шкодили. Тоді ви не втомитесь і не опустите рук.
4 Борючись із цим гріхом, ви ще не чинили о́пору до крові. 5 До того ж ви зовсім забули настійне заохочення, скероване до вас як до синів: «Сину мій, не стався зневажливо до повчання від Єгови й не опускай рук, коли він тебе виправляє, 6 бо кого Єгова любить, того і повчає. Він навіть карає кожного, кого приймає як сина».
7 Усе, що ви стійко зносите, застосовується для вашого повчання. Бог ставиться до вас як до синів. А якого сина батько не повчає? 8 Якщо всі ви не отримуєте такого повчання, то ви незаконнонароджені діти, а не сини. 9 Крім того, наші земні батьки нас повчали, і ми ставилися до них з повагою. Тож хіба нам не треба ще охочіше підкорятися Батькові, який дає нам духовне життя, і завдяки цьому жити? 10 Адже протягом короткого часу вони повчали нас так, як їм здавалося правильним. Коли ж повчає він, це йде нам на користь, бо в такому разі ми можемо мати частку в його святості. 11 Щоправда, жодне повчання у цей час не здається чимось радісним, а радше завдає болю, однак пізніше навченим через нього приносить мирний плід праведності.
12 Отже, зміцніть опущені руки та ослаблі коліна 13 і продовжуйте випрямляти стежки для своїх ніг, щоб кульгаве не вивихнулось, а, навпаки, зцілилось. 14 Намагайтесь мати мир з усіма людьми, а також бути освяченими, оскільки без цього ніхто не побачить Господа. 15 Постійно пильнуйте, щоб ніхто з вас не залишився без Божої незаслуженої доброти і щоб не проріс жоден отруйний корінь, який би спричинив проблеми і опоганив багатьох. 16 Пильнуйте, щоб серед вас не було жодного розпусника або того, хто не цінує святе, подібно до Ісава, який проміняв права первородства на миску їжі. 17 Як ви знаєте, пізніше, бажаючи успадкувати благословення, Ісав отримав відмову. Хоча він плакав і робив усе, щоб рішення змінилося, це було даремно.
18 Тож ви наблизились не до гори, яку можна відчути на дотик і яка палала у полум’ї, не до темної хмари, густої темряви й бурі 19 і не до звуку сурми чи голосу, який промовляв слова. Почувши цей голос, люди благали, щоб їм вже нічого не говорили, 20 бо їх уже і так налякав наказ: «Навіть якщо тварина торкнеться гори, її треба каменувати». 21 І справді, це видовище було таким страшним, що Мойсей сказав: «Я боюся і тремчу». 22 Але ви наблизились до гори Сіон та міста живого Бога — небесного Єрусалима, і до міріад ангелів, 23 які зібрані разом, і до збору первістків, які записані на небесах, і до Бога, Судді всіх, і до духовного життя праведних, яких було приведено до досконалості, 24 і до Ісуса — посередника нової угоди, і до крові для кроплення, яка промовляє ліпше, ніж кров Авеля.
25 Дивіться, не відмовляйтесь слухати того, хто говорить. Бо якщо не врятувалися люди, які відмовлялися слухати того, хто давав їм Боже попередження на землі, то тим більше не врятуємось ми, якщо відвернемося від того, хто говорить з небес. 26 Тоді від його голосу здригнулася земля, тепер же він обіцяє: «Я ще раз затрясу — і не лише землею, але й небом». 27 Слова «ще раз» вказують на усунення того, що хитається, що створене, аби залишилось непохитне. 28 Отже, знаючи, що ми отримаємо непохитне Царство, продовжуймо отримувати незаслужену доброту, завдяки якій ми можемо служити Богові так, як йому до вподоби, з побожним страхом і благоговінням. 29 Бо наш Бог є нищівним вогнем.
Розділ 13
1 Нехай між вами і далі панує братерська любов. 2 Не забувайте про гостинність, бо завдяки їй декотрі, самі того не знаючи, прийняли ангелів. 3 Пам’ятайте про тих, хто у в’язниці, немовби ви були ув’язнені з ними, і про тих, над ким знущаються, бо й самі ви в тілі. 4 Нехай кожен з пошаною ставиться до шлюбу, а подружнє ложе хай не буде опоганене, тому що Бог судитиме розпусників і перелюбників. 5 Виявляйте своїм способом життя, що ви не маєте любові до грошей, натомість задовольняйтеся тим, що у вас є. Адже він сказав: «Я ніколи тебе не полишу й ніколи тебе не покину». 6 У такому разі ми зможемо сміливо говорити: «Єгова — мій помічник, я не буду боятися. Що зробить мені людина?»
7 Пам’ятайте про тих, хто бере провід серед вас і хто навчив вас Божого слова, і, роздумуючи про добрі результати, яких вони досягають у своєму житті, наслідуйте їхню віру.
8 Ісус Христос той самий — і вчора, і сьогодні, і завжди.
9 Не дозвольте, щоб вас звабили різні чужі вчення, бо серце ліпше зміцняти незаслуженою добротою, а не їжею, адже вона не приносить пожитку тим, хто надає їй надто великого значення.
10 У нас є жертовник, з якого не мають права їсти ті, хто виконує священне служіння в наметі. 11 Адже тіла тварин, чию кров первосвященик вносить у святе місце як приношення за гріх, спалюють поза табором. 12 Тому Ісус, щоб освятити народ своєю кров’ю, також зазнав страждань за брамою міста. 13 Тож вийдімо до нього поза табір, зносячи зневагу, яку зносив він. 14 Бо тут ми не маємо постійного міста, а з нетерпінням чекаємо міста прийдешнього. 15 Через Ісуса завжди приносьмо Богові жертву хвали, тобто плід наших уст, що привселюдно звіщають його ім’я. 16 Крім того, не забувайте робити добро й ділитися з іншими тим, що маєте, бо такі жертви дуже приємні Богу.
17 Слухайтесь тих, хто бере провід серед вас, і будьте покірні, бо вони безперестанку дбають про вас як ті, хто має за це відповісти. Тоді вони робитимуть це з радістю, а не зітхаючи, що завдавало б вам шкоди.
18 Продовжуйте молитися за нас, бо ми впевнені, що маємо чисте сумління, оскільки в усьому бажаємо поводитись чесно. 19 І особливо прошу вас молитися, щоб я швидше повернувся до вас.
20 Тож нехай Бог миру, який воскресив з мертвих нашого Господа Ісуса — великого пастиря овець, що приніс Богові кров вічної угоди,— 21 спорядить вас усім необхідним для виконання його волі і нехай здійснює в нас через Ісуса Христа те, що приємне в його очах. Йому слава на віки вічні. Амінь.
22 Дуже прошу вас, брати: терпеливо вислухайте ці слова заохочення, бо я написав вам короткого листа. 23 Хочу, щоб ви знали, що нашого брата Тимофія вже звільнено. І якщо він невдовзі прийде, то буде зі мною, коли ми побачимося з вами.
24 Передайте мої вітання всім, хто бере провід серед вас, а також усім святим. Шлють вам вітання ті, що в Італії.
25 Хай з усіма вами буде незаслужена доброта.
