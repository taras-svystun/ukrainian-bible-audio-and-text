ЛИСТ ДО КОЛОССЯН
КОРОТКИЙ ЗМІСТ
Розділ 1
	Привітання (Вірші 1,2)
	Подяка за віру колоссян (Вірші 3–8)
	Молитва про духовний ріст (Вірші 9–12)
	Христос відіграє головну роль (Вірші 13–23)
	Павло наполегливо працює заради збору (Вірші 24–29)
Розділ 2
	Христос — Божа священна таємниця (Вірші 1–5)
	Стережіться обманщиків (Вірші 6–15)
	Дійсність — це Христос (Вірші 16–23)
Розділ 3
	Стара і нова особистість (Вірші 1–17)
		Умертвіть пороки (Вірш 5)
		Любов — досконалі узи єдності (Вірш 14)
	Поради християнським сім’ям (Вірші 18–25)
Розділ 4
	Поради панам (Вірш 1)
	«Перебувайте в молитві» (Вірші 2–4)
	Поводьтеся мудро зі сторонніми (Вірші 5,6)
	Завершальні вітання (Вірші 7–18)
Кінець короткого змісту
Розділ 1
1 Павло, який з Божої волі став апостолом Христа Ісуса, і наш брат Тимофій 2 до святих і вірних братів, які живуть у Коло́ссах і перебувають в єдності з Христом.
Нехай з вами буде незаслужена доброта й мир від Бога, нашого Батька.
3 Молячись за вас, ми завжди дякуємо Богові, Батькові нашого Господа Ісуса Христа, 4 бо ми чули про вашу віру в Христа Ісуса і про любов, яку виявляєте до всіх святих. 5 Ви маєте її завдяки надії, сповнення якої чекає вас у небі. Про цю надію ви чули раніше, коли вам звіщали правду — добру новину, 6 що прийшла до вас. Ця добра новина приносить плід і поширюється як по всьому світі, так і серед вас з того дня, коли ви почули правду про Божу незаслужену доброту і отримали про неї точне знання. 7 Цього ви навчилися від нашого улюбленого Епафра́са. Він, як і ми, є рабом та вірним служителем Христа і виконує працю замість нас. 8 Крім того, він розповів нам про любов, яку ви розвиваєте за допомогою духу.
9 Ось чому ми, відколи почули про це, не припиняємо молитися за вас і просити Бога, щоб ви наповнилися точним знанням про його волю і мали всю мудрість та духовне розуміння, 10 щоб ви могли поводитися гідно перед Єговою і в усьому йому догоджати, приносячи плід в усякому доброму ділі і зростаючи в точному знанні про Бога. 11 Нехай Бог, який володіє славною силою, дасть і вам усю необхідну силу, щоб ви стійко все зносили з радістю і терпеливістю, 12 дякуючи Батькові за те, що він допоміг вам стати людьми, які гідні отримати частку в спадщині святих, що перебувають у світлі.
13 Він врятував нас з-під влади темряви й переніс у царство свого улюбленого Сина, 14 завдяки якому ми отримуємо визволення на основі викупу — прощення наших гріхів. 15 Він образ невидимого Бога, народжений першим з усього створіння. 16 Через нього було створене все інше на небі і на землі, видиме і невидиме: чи то престоли, чи панування, чи уряди, чи влада. Усе інше створене через нього й для нього. 17 Він був перед усім іншим, і все інше почало існувати за його посередництвом. 18 Він голова тіла, тобто збору. Він початок, первісток з мертвих, щоб стати першим у всьому. 19 Адже Богу було до вподоби, щоб у ньому перебувала вся повнота 20 і щоб через нього примирити із собою все інше як на землі, так і на небі, уклавши мир на підставі крові, яку він пролив на стовпі мук.
21 І саме вас, тих, що колись були ворогами Бога, відчуженими від нього, бо ваші думки зосереджувались на лихих вчинках, 22 тепер він примирив із собою завдяки смерті того, хто пожертвував своїм людським тілом, примирив, щоб поставити вас перед собою святими й непорочними людьми, яких немає в чому звинуватити, 23 якщо, звичайно, ви будете залишатися у вірі, стійкі та утверджені на її фундаменті, і не віддалитеся від надії, яку ви отримали, коли почули добру новину. Ця новина проповідувалась усьому створінню під небом, і я, Павло, став її служителем.
24 Тепер я радію, страждаючи за вас. Я зношу ті муки Христа, яких моєму тілу ще залишилось зазнати заради його тіла, тобто збору. 25 Я став служителем цього збору, тому що Бог доручив мені бути управителем задля вас, щоб я міг повною мірою проповідувати про Боже слово, 26 про священну таємницю, яка була прихована протягом минулих віків і поколінь. Тепер же вона виявлена його святим. 27 Бог забажав показати серед інших народів славні багатства, які з нею пов’язані. Ця священна таємниця — Христос в єдності з вами, ваша надія прославитись разом з ним. 28 Саме про нього ми звіщаємо, наставляючи і з усією мудрістю навчаючи кожну людину, щоб представити кожного перед Богом як зрілого послідовника Христа. 29 Заради цієї мети я з усіх сил наполегливо працюю і роблю це за допомогою його могутньої сили, яка діє в мені.
Розділ 2
1 Хочу, щоб ви зрозуміли, яку величезну боротьбу я веду заради вас і тих, що в Лаодикі́ї, а також заради всіх, хто не бачив мене особисто. 2 Я роблю це, щоб потішити їхні серця і щоб усі вони були гармонійно поєднані в любові. Завдяки цьому вони можуть отримати всі багатства, що походять від розуміння правди, в якому вони повністю впевнені, і здобути точне знання про Божу священну таємницю, якою є Христос. 3 У ньому старанно заховані всі скарби мудрості й знання. 4 Кажу вам усе це, аби вас ніхто не ввів в оману переконливими доводами. 5 Хоча я і відсутній тілом, все ж духом перебуваю з вами, радіючи, що серед вас існує порядок і що ви твердо вірите в Христа.
6 Тож, оскільки ви прийняли Христа Ісуса, Господа, і далі ходіть в єдності з ним. 7 Вкорінюйтеся в ньому, будуйте себе на ньому та залишайтесь твердими у вірі, як вас і навчено. І нехай вас переповнює вдячність.
8 Стережіться, щоб вас ніхто не полонив філософією чи оманливими й пустими ідеями, що ґрунтуються на людських традиціях, на принципах, за якими живе цей світ, а не на вченні Христа. 9 Адже саме в Христі з усією повнотою втілена Божа природа. 10 Тож ви отримали повноту завдяки тому, хто є головою всякого уряду й влади. 11 Завдяки стосункам з ним вам також було зроблено обрі́зання, яке виконується не руками і яке усуває грішну плоть. Саме так і повинні бути обрізані служителі Христа. 12 Адже, прийнявши таке ж хрещення, як він, ви були з ним поховані, і завдяки стосункам з ним ви також були воскрешені разом з ним, бо повірили в те, що́ здійснив своєю силою Бог, який воскресив його з мертвих.
13 І вас, хоча ви й були мертві через проступки та необрізані, Бог оживив разом з ним. Він великодушно простив усі наші проступки 14 і зробив недійсним рукописний документ, який складався з різних постанов і протидіяв нам, та усунув його зі шляху, прибивши до стовпа мук. 15 Завдяки цьому він оголив уряди і владу та виставив їх напоказ, повівши в тріумфальному поході як переможених.
16 Тож нехай жодна людина не судить вас за те, що́ ви їсте чи п’єте, або в питаннях, пов’язаних з відзначенням якогось свята, новомісяччя чи суботи. 17 Усе це — тінь майбутнього, а дійсність — це Христос. 18 Хай вас не позбавить нагороди жодна людина, яка знаходить насолоду в удаваній смиренності і поклонінні ангелам. Такі люди «стоять на» тому, що нібито бачили, безпідставно пишаються через своє плотське мислення 19 і не тримаються міцно голови — того, хто живить ціле тіло всім необхідним і через кого воно гармонійно поєднується за допомогою суглобів та зв’язок. Завдяки йому тіло росте, і цей ріст дає Бог.
20 Якщо ви померли разом з Христом і звільнилися від принципів, якими керується цей світ, чому тоді живете так, немовби і далі належите до світу, продовжуючи підкорятись постановам на зразок: 21 «Не бери, не куштуй, не торкайся»? 22 Вони стосуються того, що нищиться внаслідок використання, і ґрунтуються на людських заповідях та вченнях. 23 Ці постанови мають вигляд мудрості, і, керуючись ними, люди поклоняються на власний розсуд та удають із себе смиренних, виснажуючи своє тіло, але це зовсім не допомагає в боротьбі з бажаннями плоті.
Розділ 3
1 Проте якщо ви воскресли з Христом, то не переставайте шукати те, що вгорі, де праворуч від Бога сидить Христос. 2 Постійно зосереджуйтесь на тому, що вгорі, а не на земному. 3 Бо ви померли, і ваше життя заховане у Христа, оскільки це узгоджується з Божою волею. 4 Коли ж виявиться Христос — наше життя, тоді виявитесь із ним у славі й ви.
5 Тож умертвіть пороки, котрі народжуються у ваших земних тілах: статеву розпусту, нечистоту, нестримну похіть, згубні прагнення і жадібність, яка є ідолопоклонством, 6 оскільки за все це приходить гнів Божий. 7 І ви колись так поводились, ведучи старий спосіб життя. 8 А тепер відкиньте лють, гнів, зло, образливу мову. І непристойні слова не повинні виходити з ваших уст. 9 Не обманюйте одне одного. Скиньте із себе стару особистість разом з її поведінкою 10 та одягніться в нову особистість, яка завдяки точному знанню обновлюється за образом того, хто її створив. 11 Тоді вже немає ні грека, ні юдея, ні обрі́зання, ні необрі́зання, ні чужинця, ні скіфа, ні раба, ні вільного, але всім у всьому є Христос.
12 Тому, як Божі обранці, святі та улюблені, одягніться в ніжне співчуття, доброту, смиренність, лагідність і терпеливість. 13 Продовжуйте терпіти і з готовністю прощати одне одного, навіть якщо маєте підстави на когось поскаржитись. Оскільки Єгова з готовністю простив вас, робіть так і ви. 14 А на додаток до всього цього одягніться в любов, бо вона — досконалі узи єдності.
15 Нехай у ваших серцях панує мир Христа, адже ви були покликані, щоб мати цей мир та бути одним тілом. І виявляйте вдячність. 16 Нехай слово Христове наповнює вас усією своєю мудрістю. Не припиняйте навчати й підбадьорювати одне одного псалмами, словами хвали Богу та духовними піснями вдячності, співаючи Єгові у своєму серці. 17 Усе, що говорите або чините, нехай буде в ім’я Господа Ісуса. Через нього також дякуйте за все Богові, нашому Батькові.
18 Дружини, підкоряйтеся своїм чоловікам, як це личить послідовницям Господа. 19 Чоловіки, не переставайте любити своїх дружин і не зліться на них. 20 Діти, в усьому будьте слухняні батькам, бо це приємно Господу. 21 Батьки, не дратуйте своїх дітей, щоб вони не занепали духом. 22 Раби, в усьому слухайтесь своїх земних панів, і робіть це не лише тоді, коли вони вас бачать, і не для того, щоб догодити людям, а від щирого серця, зі страхом перед Єговою. 23 Хоч би що ви робили, робіть це від усієї душі, як для Єгови, а не для людей, 24 бо ви знаєте, що саме від Єгови отримаєте спадщину, яка буде для вас нагородою. Служіть своєму Пану, Христу, як раби. 25 А хто чинить зло, обов’язково отримає відплату за свої злі вчинки, оскільки Бог безсторонній.
Розділ 4
1 Пани, поводьтеся зі своїми рабами праведно і справедливо, бо ви знаєте, що у вас також є Пан на небі.
2 Перебувайте в молитві, будьте в цьому пильними; молячись, висловлюйте вдячність. 3 Водночас моліться і за нас, щоб Бог відчинив двері й ми могли проповідувати слово та розповідати священну таємницю про Христа. За неї я закутий у тюремні кайдани. 4 Моліться, щоб я звіщав її настільки зрозуміло, наскільки повинен.
5 Поводьтеся мудро зі сторонніми, якнайліпше використовуючи час. 6 Нехай ваші слова завжди будуть люб’язні, приправлені сіллю, щоб ви знали, як відповідати кожній людині.
7 А про те, що в мене нового, вам розповість Ти́хик, мій улюблений брат та вірний служитель, котрий, як і я, є рабом Господа. 8 Я посилаю його для того, щоб ви знали, як у нас справи, і щоб він потішив ваші серця. 9 Він прийде разом з Они́симом, моїм вірним улюбленим братом, який колись був у вас. Вони розкажуть вам про все, що у нас відбувається.
10 Шле вам вітання ув’язнений зі мною Ариста́рх, а також Марко, двоюрідний брат Варна́ви (ви отримували настанову сердечно його прийняти, якщо він до вас прийде). 11 Вітає вас також Ісус, званий Ю́стом. Усі ці чоловіки — з обрізаних, лише вони співпрацюють зі мною в інтересах Божого Царства, і вони стали для мене джерелом великої потіхи. 12 Шле вам вітання Епафра́с — один з ваших, раб Христа Ісуса. Він завжди ревно молиться за вас, щоб ви залишилися зрілими й твердо переконаними в усій волі Бога. 13 І я можу підтвердити, що він докладає величезних зусиль заради вас і заради тих, хто в Лаодикі́ї та Гієра́полі.
14 Шле вам вітання і Лука, улюблений лікар, та Дима́с. 15 Передайте мої вітання братам у Лаодикі́ї, а також Ні́мфі і збору в її домі. 16 Коли прочитаєте цього листа, подбайте, щоб його прочитали також у зборі лаодикі́йців, а ви прочитайте лист, написаний до них. 17 І скажіть Архи́пу: «Пильнуй за тим, щоб належно виконувати служіння, яке ти прийняв як послідовник Господа».
18 Я, Павло, вітаю вас, пишучи це власною рукою. Не забувайте про мої тюремні кайдани. І нехай з вами буде незаслужена доброта.
